---
layout: article
title: ရန်ကုန်လမ်းမတွေပေါ် စာဖြန့်ကြဲဆန္ဒပြ - VOA
---

## ရန်ကုန်လမ်းမတွေပေါ် စာဖြန့်ကြဲဆန္ဒပြ

[VOA](https://burmese.voanews.com/a/yangon-myanmar-military-coup-protest-paper-strike/5910804.html) | _31/05/2021_
        
![ဧပြီလ ၂၅ ရက်နေ့က ပြုလုပ်ခဲ့တဲ့ ကလေးမြို့ရဲ့ စစ်အာဏာရှင် ဆန့်ကျင်တဲ့ Paper Strike သပိတ် မြင်ကွင်း။ (ဧပြီ ၂၅၊ ၂၀၂၁)](https://gdb.voanews.com/20C71F78-3483-4F35-9389-E9BC4041AFC9_w1080_h608_s.jpg)

_ဧပြီလ ၂၅ ရက်နေ့က ပြုလုပ်ခဲ့တဲ့ ကလေးမြို့ရဲ့ စစ်အာဏာရှင် ဆန့်ကျင်တဲ့ Paper Strike သပိတ် မြင်ကွင်း။ (ဧပြီ ၂၅၊ ၂၀၂၁)_

စစ်အာဏာသိမ်းတာကို ဆန့်ကျင်တဲ့ ဆန္ဒပြပွဲတွေက နိုင်ငံတဝန်းမှာ ဆက်ရှိနေပါတယ်။ ရန်ကုန်မှာတော့ လုံခြုံရေးအခြေအနေကြောင့် ဆန္ဒပြစစ်ကြောင်းကြီးတွေ မထွက်နိုင်ကြပေမဲ့ လမ်းပေါ်မှာ စာရွက်တွေ ဖြန့်ကြဲဆန္ဒပြတဲ့ Paper Strike လှုပ်ရှားမှုအပါအဝင် ရနဲ့နည်းနဲ့ ဆန္ဒပြခဲ့ကြပါတယ်။ ရှမ်းပြည်နယ် ကျောက်မဲမြို့မှာတော့ ဒီကနေ့ ဆန္ဒပြစစ်ကြောင်းကို ရဲနဲ့ စစ်သားတွေက ကားနဲ့ တိုက်ပြီးဖမ်းဆီးဖို့ကြိုးစားကြသလို ပစ်ခတ်ဖြိုခွဲမှုတွေလည်း ဖြစ်ခဲ့ပါတယ်။ နိုင်ငံတစ်ဝန်းက ဆန္ဒပြပွဲတွေအကြောင်း ရန်ကုန်ကလာတဲ့ သတင်းကို မဆုမွန်က ပြောပြပါမယ်။

စစ်အာဏာသိမ်း ဆန့်ကျင်တဲ့ အနေနဲ့ ရန်ကုန်မြို့မှာ မြို့နယ်၊ ရပ်ကွက်အလိုက် လုပ်ကြတဲ့ ဆန္ဒပြပွဲတချို့ရှိပေမဲ့ ရန်ကုန်ရဲ့ အဓိက သပိတ်စစ်ကြောင်းကြီးတွေကတော့ ဒီကနေ့ မထွက်နိုင်ကြပါဘူး။ ဆန္ဒပြစစ်ကြောင်းတွေ မထွက်နိုင်ပေမဲ့ ရတဲ့နည်းနဲ့ ကန့်ကွက် ဆန့်ကျင်ဖို့ အသင့်ပဲလို့ ရန်ကုန်သပိတ်စစ်ကြောင်းတွေမှာ ပါဝင်သူ တစ်ဦးက ပြောပါတယ်။

> “သပိတ်ကတော့ ထွက်ကြတယ်ဗျ၊ ရန်ကုန်မှာ ထွက်ကြပါတယ်။ ပြီးတော့ လမ်းပေါ်မှာစာရွက်တွေ ဖြန့်ကြဲပြီးတော့ Paper Strike တွေ လုပ်တာလည်း ရှိတယ်။ သပိတ်ကြီးတွေတော့ မထွက်ဘူး။ သပိတ်အသေးပဲ ထွက်တယ်။ ခုက အရပ်ဝတ်အင်အားက ပိုများလာတယ်၊ စစ်အင်အားကို အဲ့ဒီလောက် သုံးတာ မရှိတော့ဘူး။ အရပ်ဝတ်တွေနဲ့ပဲ ဝင်ဖမ်းတာတွေများလာတယ်။ ပြီးရင် အိမ်စီးကားတွေပဲ အသုံးများလာတယ်။ စစ်ကားတွေကို အရင်ကလို မသုံးတော့ဘူး။ အိမ်စီးကားသုံးလာတာ များတယ်။ ကျနော်တို့ ကတော့ လမ်းပေါ်ထွက်လို့ရရင် လမ်းပေါ်ထွက်မယ်။ အခွင့်အရေးရလို့ မြို့တွင်း တိုက်ပွဲတွေနဲ့ ယှဉ်ရတော့မယ်ဆိုရင်လည်း အဆင့်သင့်ပါပဲ။ ကျနော်တို့ အကုန်လုံး Ready ပါပဲ။ ရရာလက်နက် စွဲကိုင် တိုက်ဖို့ကတော့ ကျနော်တို့ ရဲ့ခံယူချက်ပဲဗျ။”

ရှမ်းပြည်နယ်တောင်ပိုင်း ကျောက်မဲမြို့မှာ ဒီကနေ့ ဆိုင်ကယ်သပိတ်ကို စစ်ကောင်စီတပ်တွေက ပစ်ခတ်ဖြိုခွင်းရုံမက ကားနဲ့ပါတိုက်ပြီး ဆန္ဒပြသူတွေကို ဖမ်းဆီးဖို့ ကြိုးစားခဲ့ပါတယ်။ မေ ၃၀ ရက် မနေ့ညက စစ်ကောင်စီက ဖမ်းဆီးသွားတဲ့ ကိုမင်းမင်းအတွက် တောင်းဆိုဆန္ဒပြဖို့ အသွားမှာ ခုလို နှိမ်နင်းခံရတာကို ကျောက်မဲဆန္ဒပြပွဲမှာ ပါဝင်သူတစ်ဦးက ပြောပါတယ်။

> “အဓိကက မနေ့ညက ကျနော်တို့ မြို့က လူတစ်ယောက်ပါသွားတယ်။ ပါသွားတဲ့ အဲ့တစ်ယောက် အတွက် Speak Out လုပ်ဖို့ ရဲစခန်းကို ချီတက်တာပေါ့။ ရဲစခန်းမရောက်ခင်မှာကို ဖြိုခွင်းတယ်။ ရာဘာကျည်နဲ့ ပစ်တယ်၊ ပစ်တော့ ၃ ယောက်ထိတယ်။ ဆိုင်ကယ်သပိတ်ကို သူတို့က ကားနဲ့ပေါ့၊ ကားနဲ့ နောက်က လိုက်တိုက်တယ်။ တိုက်တော့ ဆိုင်ကယ်လဲပြီးတော့ ဖုန်းတွေကျကျန်ခဲ့တာတော့ ရှိတယ်။ လူကတော့ လွတ်အောင်ပြေးကြတယ်။ ဆိုင်ကယ်က ၂ စီးလောက်တော့ အနည်းဆုံးပါသွားတယ်။”

ကျောက်မဲမှာ ဒီကနေ့ ဖြိုခွဲမှုကြောင့် ဖမ်းဆီးခံရသူ မရှိပေမဲ့ ဖြိုခွဲချိန်မှာ ကျကျန်ခဲ့တဲ့ ဖုန်းတွေကနေတစ်ဆင့် လိုက်ပြီး ဖမ်းဆီးမှုတွေ ရှိနိုင်တာကြောင့် ဆန္ဒပြသူတွေ ရှောင်တိမ်းနေကြရတယ်လို့ ဆန္ဒပြပွဲမှာ ပါဝင်သူတဦးက ပြောပါတယ်။

ဆန္ဒပြပွဲတွေ တောက်လေ ျှာက်လို ရှိနေတဲ့ မုံရွာမြို့မှာလည်း လမ်းပေါ်ထွက် ဆန္ဒပြတာထက် စစ်အာဏာရှင်ဆန့်ကျင်တဲ့ လှုပ်ရှားမှုတွေ ရပ်မသွားအောင် ကြိုးစားနေတယ်လို့ မုံရွာ ဆန္ဒပြပွဲမှာ ပါဝင်သူတစ်ဦးက ပြောပါတယ်။

> “အခု ရက်ပိုင်းအတွင်းကတော့ ကျနော်တို့ ဒီ သပိတ်အခြေအနေကတော့ လမ်းမကြီးတွေထက်ပေါ်ကို သေချာကြည့်ကြီးတော့ ပြန်ပြီးတော့ တက်နိုင်လာတဲ့ အနေအထားရှိတယ်ပေါ့နော်။ ဒါပေမဲ့ ဒီနေ့မှာတော့ လမ်းမတွေထက်မှာ စစ်ဆေးရေးတွေ ပြန်နေရာယူပြီး၊ လုံခြုံရေးတွေ ပြန်ချထားတဲ့ အခြေအနေမျိုးတော့ ကျနော်တို့ တွေ့ရတယ်ဗျ။ အရပ်ဝတ်တွေနဲ့ ကားနဲ့ လှည့်ပတ်နေတာတွေရော ကျနော်တို့ တွေ့ရတယ်ဗျ။ ကျနော်တို့ နောက်ပိုင်းကတော့ အဓိကကတော့ လမ်းမကြီးတွေပေါ်တက်ဖို့ကတော့ ကျနော်တို့ ပန်းတိုင်မဟုတ်ဘူးပေါ့နော်။ အဓိကက လမ်းမပေါ်က ကျနော်တို့ လှုပ်ရှားမှုတွေ ဆက်ရှိနေဖို့ပေါ့။ နောက်ကအသံ ထည့်ဖို့ မလိုပါဘူး။ ကျနော်တို့က အလျဉ်းသင့်သလိုပဲ လမ်းမကြီးတွေပေါ်ထွက်တာဗျ။ ဒီနေ့ကလည်း ကျနော်တို့ အစကတည်းက လမ်းကြီးတွေပေါ်တက်ဖို့ အစီအစဉ်မရှိတာဗျ။”

နေ့စဉ်ဆန္ဒထုတ်ဖော်နေတဲ့ မန္တလေး၊ ဖားကန့်၊ ထားဝယ်၊ လောင်းလုံ၊ ရေဖြူ၊ ဆားလင်းကြီး၊ မြင်းခြံမြို့တွေမှာ ပြောက်ကျားသပိတ်၊ ဆိုင်ကယ်သပိတ်တွေလု ပ်ခဲ့ကြပါတယ်။ ဒေသတချို့မှာတော့ လူမဲ့သပိတ်၊ အိမ်တွင်းသပိတ်၊ ဓားသပိတ်၊ လွန်ဆွဲသပိတ်တွေပြုလုပ်ကြပြီး စစ်အာဏာသိမ်းမှုကို ကန့်ကွက် ဆန္ဒပြခဲ့ကြပါတယ်။