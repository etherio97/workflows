---
layout: article
title: ယင်းမာပင်အနီး ကျေးရွာတွေကို စစ်ကောင်စီတပ် နယ်မြေရှင်းစစ်ဆင် - VOA
---

## ယင်းမာပင်အနီး ကျေးရွာတွေကို စစ်ကောင်စီတပ် နယ်မြေရှင်းစစ်ဆင်

[VOA](https://burmese.voanews.com/a/yinmarbin-sagaing-pdf-military-coup-operation-voa-burmese/6383458.html) | _05/01/2022 05:14 PM_
        
![ယင်းမာပင်မြို့နယ်အနီး တိုက်ပွဲဖြစ်နေတဲ့ လယ်ငေါက်နဲ့လက်တောင်းငယ်ကျေးရွာများ။](https://gdb.voanews.com/6E4339C9-B1D5-41D6-847D-5A40A5A04A39_cx0_cy5_cw0_w1080_h608_s.jpg)

_ယင်းမာပင်မြို့နယ်အနီး တိုက်ပွဲဖြစ်နေတဲ့ လယ်ငေါက်နဲ့လက်တောင်းငယ်ကျေးရွာများ။_

စစ်ကိုင်းတိုင်း ယင်းမာပင်မြို့နယ် လည်ငေါက်ရွာနဲ့ လက်တောင်းငယ်ရွာကြားမှာ ဒေသခံ ပြည်သူ့ကာကွယ်ရေးတပ်တွေနဲ့ စစ်ကောင်စီအကြား ဇန်နဝါရီ ၅ ရက် ဒီနေ့ မနက်အစောပိုင်းကတည်းက တိုက်ပွဲတွေ ဖြစ်ပွားနေပါတယ်။ တိုက်ပွဲတွေကြောင့် ဒေသခံကျေးရွာသားတွေအနေနဲ့ ဘေးလွတ်ရာတိမ်းရှောင်ကြရပြီး အကူအညီတွေလည်း လိုအပ်နေပါတယ်။ ဒီအကြောင်း ရန်ကုန်က ပေးပို့တဲ့သတင်းကို နန်းလောဝ်က တင်ပြပေးထားပါတယ်။

ယင်းမာပင်မြို့နယ် လည်ငေါက်ကျေးရွာနဲ့ လက်တောင်းငယ်ကျေးရွာကြားမှာ ဒီနေ့ မနက်အစောပိုင်းကတည်းက ပြည်သူ့ကာကွယ်ရေးပူးပေါင်းတပ်ဖွဲ့နဲ့ စစ်ကောင်စီကြား တိုက်ပွဲဖြစ်ပွားခဲ့တာလို့ ယင်းမာပင် PDF တာဝန်ရှိသူတဦးက ပြောပါတယ်။

ပုလဲနယ်ကနေ ယင်းမာပင်ဘက်ကို စစ်ကြောင်းထိုးလာတဲ့ စစ်ကောင်စီတပ်နဲ့ ယင်းမာပင်ခရိုင်ထဲက ပုလဲ PDF ၊ ကနီ PDF ၊ ယင်းမာပင် PDF ၊ ဆားလင်းကြီး PDF တပ်ဖွဲ့ စတဲ့ ပူးပေါင်းတပ်ဖွဲ့တွနဲ့ အပြန်အလှန် ပစ်ခတ်တိုက်ခိုက်မှု ဖြစ်ပွားခဲ့တာလို့ ဆိုပါတယ်။ စစ်ကောင်စီက အင်အားအမြောက်အများနဲ့ စစ်ကြောင်းလာသလို စစ်ရဟတ်ယာဉ်နဲ့ စစ်ကူတွေပါ တိုးချနေတယ်လို့ ယင်းမာပင် PDF တာဝန်ရှိသူတဦးက ဆိုပါတယ်။

> “မနက်က ၆ နာရီကျော်ကျော်လောက်မှာ စပြီး တိုက်ပွဲဖြစ်တယ်။ အခုချိန်အထိတောင် တရစပ် ပစ်ခတ်တာရှိတယ်။ နောက်ပြီးတော့ လေယာဉ်တွေနဲ့ လာပြီးတော့ စစ်ကူတွေ ချတာရှိတယ်။ ဒီမနက်တုန်းက တိုက်ပွဲဖြစ်ပြီးတဲ့ နောက်ပိုင်းမှာ သူတု့ိ စစ်ကြောင်း ထိုးလာတယ်ပေါ့နော်။ သူတို့ဘက်က သာလွန်အင်အားတွေ သုံးလာတဲ့အခါ ကျနော်တို့ဘက်က နည်းနည်းလေး နောက်ဆုတ်ပေးလိုက်တဲ့ အခြေအနေပေါ့ စစ်ရေးအရပေါ့နော်။ အဲ့ဒီမှာ လည်ငေါက်ရွာထဲကို သူတု့ိ ဝင်လာတယ်ပေ့ါနော်။ ဝင်လာပြီးတော့ နေအိမ်တချို့ မီးလောင်တယ်ပေါ့နော်။ အကြမ်းဖက်စစ်ကောင်စီက မီးရှို့တာပါ။ အခုလက်ရှိအနေအထားမှာက ကျနော်တို့ သိရသလောက်ဆိုလို့ရှိရင် အိမ် ၆ လုံးပေါ့နော်။ မီးရှို့ခံနေရတယ်။ ဒီထက်မကလည်း များနိုင်တဲ့ အခြေအနေပေါ့နော်။”

တိုက်ပွဲအခြေအနေကြောင့် လက်တောင်းငယ်ရွာ၊ လက်တောင်းကြီးရွာ၊ လည်ငေါက် ရွာတွေက ကျေးရွာသားတွေ ထွက်ပြေးနေကြသလို အနီးအနား ကျေးရွာ ၆ ရွာလောက်လည်း မနေရဲလို့ ဘေးလွတ်ရာကို ထွက်ပြေးတိမ်ရှောင်လာတယ်လို့ စစ်ပြေးဒုက္ခသည်တွေကို ကူညီစောင့်ရှောက်နေတဲ့ သံဃာတော်တပါးက မိန့်ကြားပါတယ်။

> “အဲ့ဒီ တိုက်ပွဲဖြစ်တယ်ပေ့ါနော်။ ဖြစ်ပြီးတဲ့နောက် သူတို့က အဲ့ဒီ လည်ငေါက်ရွာရဲ့ လမ်းဘေးမှာ ရှိတဲ့ အိမ်လေးတွေကို မီးရှို့ဖျက်စီးသွားတယ်လို့ပဲ ကြားတယ်။ ဒေသခံတွေက လက်တောင်းကြီး၊ လက်တောင်းငယ်၊ သရက်ကန်၊ အဲ့ဒါအကုန်ပြေးတယ်။ နောက်ပြီးတော့ ဦးဇင်းတို့ ယင်းမာပင် တလျှောက်မှာရှိတဲ့ ဒီဘက်ကလည်း စိတ်မချတော့ မိန်းလမ်းနဲ့ အနီးဆုံး ကျောရိုး၊ ကောင်းဆင့်၊ တယ်ပင်ကန်၊ စတဲ့ ရွာ ၄၊ ၅၊ ၆ ရွာလောက်ကတော့ စစ်ဘေးရှောင်တွေနဲ့ ပြေးနေကြတယ်။ ဒီနေ့ မနက်ခင်းမှာတော့ စစ်ရဟတ်ယာဉ်ပျံသွားတာကို ဘုန်းဘုန်းတို့ မြင်လိုက် တွေ့ လိုက်ရပါတယ်။”

ယင်းမာပင်နယ်ဘက်မှာ လမ်းကြောင်း သွားလာရေးခက်ခဲလို့ ဆေးဝါးဝယ်ယူမှုမရရှိသလို ရေရှည်မှာ စားနပ်ရိက္ခာပြတ်လတ်နိုင်တယ်လို့ ဆက်လက်မိန့်ကြားပါတယ်။

> “ဒီယင်းမာပင်လမ်းကြော မုံရွာကိုသွားတဲ့ လမ်းကြောကြီးတလျှောက်မှာ ပြည်သူတွေက သွားရေးလာရေး အခက်အခဲတွေ ရှိတဲ့အတွက် ရေရှည်မှာတော့ စားနပ်ရိက္ခာ ပြတ်တောက်နိုင်တယ်လို့ ဘုန်းဘုန်းကတော့ သုံးသပ်တယ်။”

အိုးပစ်အိမ်ပစ် ဘေးလွတ်ရာတိမ်းရှောင်လာရတဲ့ ဒုက္ခသည်တွေအနေနဲ့ ဆောင်းတွင်း အအေးဒဏ်ကြောင့် မကျန်းမမာသူများနေပြီး ဆေးဝါးအကူအညီတွေလည်း လိုအပ်နေတယ်လို့ဆိုပါတယ်။

=========