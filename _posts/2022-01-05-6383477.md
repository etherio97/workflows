---
layout: article
title: “မြန်မာ ပြည်တွင်းစစ်ဖြစ်ဖို့ အခြေအနေအားလုံးပြည့်စုံနေ” ကမ္ဘောဒီးယားနိုင်ငံခြားရေးဝန်ကြီး - VOA
---

## “မြန်မာ ပြည်တွင်းစစ်ဖြစ်ဖို့ အခြေအနေအားလုံးပြည့်စုံနေ” ကမ္ဘောဒီးယားနိုင်ငံခြားရေးဝန်ကြီး

[VOA](https://burmese.voanews.com/a/myanmar-asean-cambodia-civil-war-pdf-cdm-military-coup-voa-burmese-/6383477.html) | _05/01/2022 05:36 PM_
        
![ကမ္ဘောဒီးယား နိုင်ငံခြားရေးဝန်ကြီး Prak Sokhonn](https://gdb.voanews.com/55543BAF-EDDA-4B58-A219-8586E94F1567_cx12_cy19_cw85_w1080_h608_s.jpg)

_ကမ္ဘောဒီးယား နိုင်ငံခြားရေးဝန်ကြီး Prak Sokhonn_

> မြန်မာနိုင်ငံမှာ "ပြည်တွင်းစစ်ဖြစ်ဖို့ အခြေအနေအားလုံး ပြည့်စုံနေတယ်" လို့ အရှေ့တောင်အာရှနိုင်ငံများအဖွဲ့ (ASEAN) အလှည့်ကျဥက္ကဋ္ဌ ကမ္ဘောဒီးယားနိုင်ငံ၊ နိုင်ငံခြားရေးဝန်ကြီးက တနင်္လာနေ့မှာပြောခဲ့ပါတယ်။

ဝန်ကြီးချုပ်ဟွန်ဆန်ဟာ သောကြာနဲ့ စနေနေ့တွေမှာ မြန်မာနိုင်ငံကိုသွားဖို့ရှိပြီး အဲဒီမတိုင်ခင် တနင်္လာနေ့က စင်္ကာပူနိုင်ငံ၊ ISEAS-Yusof Ishak အင်စတီကျုက ကမကထပြုကျင်းပတဲ့ ဟောပြော ဆွေးနွေးပွဲတခုအတွင်း ကမ္ဘောဒီးယားနိုင်ငံခြားရေးဝန်ကြီး Prak Sokhonn က အဲဒီလိုပြောခဲ့တာပါ။

မြန်မာနိုင်ငံရဲ့ နိုင်ငံရေးနဲ့ လုံခြုံရေးအကျပ်အတည်းဟာ နက်ရှိုင်းလာနေပြီး စီးပွားရေး၊ ကျန်းမာရေးနဲ့ လူသားစာနာမှု အကျပ်အတည်းဆီ ဦးတည်သွားပြီလို့ ဝန်ကြီး Sokhonn က သတိပေးခဲ့ပါတယ်။

> မြန်မာနိုင်ငံမှာ "အခုဆိုရင် အစိုးရနှစ်ရပ်ရှိနေပါတယ်၊ လက်နက်ကိုင်အဖွဲ့ အများအပြား ရှိနေပါတယ်၊ အကြမ်းမဖက် အာဏာဖီဆန်ရေး CDM လှုပ်ရှားမှုကို လူထုက ဆင်နွှဲနေကြပါတယ်၊ နိုင်ငံတဝန်းမှာ ပျောက်ကြားစစ် ဆင်နွှဲနေကြပါတယ်" လို့လည်း ဝန်ကြီး Sokhonn ကပြောပါတယ်။

> ဝန်ကြီးချုပ်ဟွန်ဆန်ရဲ့ ခရီးစဉ်ဟာ အာဏာသိမ်းစစ်ကောင်စီကို တရားဝင်မှုပေးသလို ဖြစ်မယ်ဆိုတဲ့ ဝေဖန်ချက်ကို ဝန်ကြီး Sokhonn ကပယ်ချပြီး ကမ္ဘောဒီးယားနိုင်ငံရဲ့ "လက်ငင်း အာရုံစူးစိုက်မှုက မြန်မာနိုင်ငံအခြေအနေ တိုးတက်လာရေးဖြစ်တယ်" လို့ ဆိုခဲ့ပါတယ်။

> ဒီအတွက် ကြိုးပမ်းအားထုတ်မှုတွေကို ငြိမ်းချမ်းရေးလုပ်ငန်းစဉ်တရပ်နဲ့ အာဆီယံခေါင်းဆောင်တွေ ပြီးခဲ့တဲ့နှစ်က သဘောတူထားတဲ့ "ငါးချက်ပါ ဘုံသဘောထား" တို့အပေါ် ဆက်ပြီး အလေးထားလုပ်သွားမယ်လို့လည်း ဝန်ကြီး Sokhonn ကပြောပါတယ်။

> ဝန်ကြီးချုပ်ဟွန်ဆန်ရဲ့ ခရီးစဉ်ဟာ "အားလုံးပါဝင်တဲ့ ဆွေးနွေးပြောဆိုမှုနဲ့ သက်ဆိုင်သူတွေ အားလုံးကြားမှာ နိုင်ငံရေးယုံကြည်မှု တည်ဆောက်ဖို့အတွက် သင့်လျော်ကောင်းမွန်တဲ့ ပတ်ဝန်းကျင်တရပ် ဖန်တီးခြင်းအားဖြင့်" "တိုးတက်မှုအတွက် လမ်းဖောက်ဖို့" ရည်ရွယ်တယ်လို့ ဝန်ကြီး Sokhonn ကပြောပါတယ်။

> မြန်မာနိုင်ငံရဲ့ အကျပ်အတည်းဟာ "ဒေသတွင်းတည်ငြိမ်မှု၊ အာဆီယံရုပ်ပုံ၊ ယုံကြည်ကိုးစားခံရမှု၊ ညီညွတ်မှု" တို့အတွက် ဆိုးရွားတဲ့ သက်ရောက်မှုတွေ ရှိနေတယ်လို့ ဝန်ကြီး Sokhonn ကပြောပါတယ်။

ဒါပေမယ့်လည်း အာဆီယံစည်းဝေးပွဲတွေကို စစ်ကောင်စီခေါင်းဆောင် ပြန်တက်ရောက်နိုင်ရေး ခွင့်ပြုဖို့ ကမ္ဘောဒီးယားနိုင်ငံက ကြိုးပမ်းအားထုတ်နေတယ်လို့ ဝန်ကြီး Prak Sokhonn ကပြောသွားပါတယ်။

=========