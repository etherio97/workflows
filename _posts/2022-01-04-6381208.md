---
layout: article
title: လေးကေ့ကော်မြို့သစ်အနီးတိုက်ပွဲကြောင့် ဒုက္ခသည် ၃,၀၀၀ ကျော် ထိုင်းဘက် ထပ်ပြေးလာ - VOA
---

## လေးကေ့ကော်မြို့သစ်အနီးတိုက်ပွဲကြောင့် ဒုက္ခသည် ၃,၀၀၀ ကျော် ထိုင်းဘက် ထပ်ပြေးလာ

[VOA](https://burmese.voanews.com/a/knu-karen-refugee-humanitarian-aid-nug-military-coup-voa-burmese-/6381208.html) | _04/01/2022 08:22 PM_
        
![လူသားချင်းစာနာမှုအကူအညီ လက်ခံရယူနေတဲ့ စစ်ဘေးရှောင် ကလေးများ။ (ဇန်နဝါရီ ၄၊ ၂၀၂၂/ ဓာတ်ပုံ-OIA)](https://gdb.voanews.com/2EE783D0-57B9-495F-ACA1-7D9E7540F3C4_cx0_cy11_cw0_w1080_h608_s.jpg)

_လူသားချင်းစာနာမှုအကူအညီ လက်ခံရယူနေတဲ့ စစ်ဘေးရှောင် ကလေးများ။ (ဇန်နဝါရီ ၄၊ ၂၀၂၂/ ဓာတ်ပုံ-OIA)_

ကရင်ပြည်နယ် မြဝတီခရိုင် KNU ထိန်းချုပ်ရာလေးကေ့ကော်မြို့သစ် ဒေသတဝိုက်မှာ ဇန်နဝါရီ ၃ ရက်နဲ့ ၄ ရက် နှစ်ရက်ဆက်တိုက်ဖြစ်တဲ့ တိုက်ပွဲတွေကြောင့် စစ်ပြေးဒုက္ခသည် ၃,၀၀၀ ကျော် ထိုင်းဘက်ကို တိမ်းရှောင်လာကြတယ်လို့ ဒုက္ခသည်အကူအညီပေးနေသူတွေကပြောပါတယ်။ ဒီအကြောင်း VOA ထိုင်းအခြေစိုက် သတင်းထောက် မအေးအေးမာ သတင်းပေးပို့ထားပါတယ်။

ကရင်ပြည်နယ် မြဝတီခရိုင်ထဲမှာ စစ်ကောင်စီတပ်တွေနဲ့ ကရင်အမျိုးသားလွတ်မြောက်ရေးတပ်၊ ကရင် အမျိုးသားကာကွယ်ရေးတပ်၊ NUG လက်အောက်ခံ ပြည်သူ့ကာကွယ်ရေးတပ်-စတဲ့ပူးပေါင်းတပ်ဖွဲ့တွေဟာ ဇန်နဝါရီလ ၃ ရက်နေ့ညနေပိုင်းနဲ့ ၄ ရက်နေ့မနက်ပိုင်းတွေမှာလည်း တိုက်ပွဲတွေဆက်ဖြစ်နေပါတယ်။ ၂ ရက်အတွင်းဖြစ်နေတဲ့တိုက်ပွဲတွေကြောင့် ဒေသခံ စစ်ဘေးရှောင်ဒုက္ခသည်တွေ ၃,၀၀၀ ကျော် ထိုင်းဘက်ကို ထပ်ပြီး ထွက်ပြေးလာတယ်လို့ ဒုက္ခသည်တွေကို အကူညီပေးနေသူတဦးက အခုလိုပြောပါတယ်။

> “မနေ့က ညနေ ၂ နာရီလောက်မှာ တိုက်ပွဲဖြစ်တယ်။ တိုက်ပွဲက ဖလူးလေးဘက်မှာဖြစ်တယ်။ မင်းလက်ပံ ဆိုတဲ့ နေရာဖြစ်တယ်။ တိုက်ပွဲဖြစ်ပြီးမကြာခင်မှာပဲ ထိုင်းဘက်ကို စစ်ပြေးဒုက္ခသည်တွေ ထွက်ပြေးလာကြတယ်။ ထွက်ပြေးလာကြတဲ့သူတွေက မယ့်ကိုကင်းဂိတ်ဘက်ကို ထွက်ပြေးလာတယ်။ ဒီနေ့ သတင်းကြားရတာက ထပ်ပြီးတိုးလာတာတွေရှိတယ်။ အတွင်းဂိတ်နဲ့အပြင်ဂိတ်ပေါင်းပေါ့။ အတွင်းဂိတ် က ၄ ခုရှိတယ်။ အပြင်ဂိတ်က ၃ ခုရှိတယ်။ အတွင်းဂိတ်ဆိုတာ ထိုင်းစစ်တပ်ဂိတ် ၂ ဂိတ်ဖြတ်ပြီး နွားခြံကို ကျော်ပြီး ရောက်သွားတဲ့ဂိတ်တွေပေါ့။ အပြင်ဂိတ်ဆိုတာကတော့ မယ့်ကိုကင်းကျေးရွာအနီးက ရွာတွေပေါ့။ ထိုင်းစစ်တပ်တွေကိုမဖြတ်ရဘူး။ အတွင်းဂိတ် ၄ ခုမှာက စစ်ရှောင်လူဦးရေ ၁,၇၀၀ ကျော်လောက်ရှိတယ်။ အပြင်ဂိတ်ဘက် ၃ ခုမှာကတော့ စစ်ရှောင် ၁,၅၀၀ ကျော်လာက်ရှိတယ်။ ၂ ခုပေါင်း စစ်ရှောင်ဒုက္ခသည် ၃,၄၀၀ ဝန်းကျင်လောက် ရှိတယ်။”

တိုက်ပွဲတွေက နေ့စဉ်လိုလိုဖြစ်နေပြီး မနေ့ကတော့ နေလယ်ပိုင်းကစပြီး တိုက်ပွဲတွေဖြစ်ခဲ့ပါတယ်။ ဒီကနေ့မှာလည်း တိုက်ပွဲတွေဖြစ်နေတယ်လို့ ပြည်သူ့ကာကွယ်ရေးတပ်ဖွဲ့ ခေါင်းဆောင်တဦးဖြစ်တဲ့ကိုစောမွန်က ပြောပါတယ်။

> “မနေ့က ကြို့ကြားဖြစ်တယ်။ ဒီနေ့မှာတော့ ခပ်ကြမ်းကြမ်းပစ်ခတ်ကြတယ်။ လေးကေ့ကော်တဝိုက်မှာပါပဲ။ ရသေ့ဂူရွာနားမှာလေ။”

ကရင်ပြည်နယ် မြဝတီခရိုင်ထဲကတိုက်ပွဲတွေအတွင်း စစ်ကောင်စီဘက်က လက်နက်ကြီးနဲ့ပစ်ခတ်တာကြောင့် ဖလူးကျေးရွာက အသက် ၄၀ အရွယ် စစ်ဘေးရှောင်ဒုက္ခသည် အမျိုးသမီးတဦး လက်နက်ကြီးကျည်ဆံထိမှန်ပြီး မနေ့ကသေဆုံးခဲ့ပါတယ်။ စစ်ဘေးရှောင်သူတွေဟာ လက်နက်ကြီးတွေ၊ အမြောက်ဆံတွေကိုလည်း ကြောက်ရွံ့နေရသလို အိမ်တွေလည်း ဖျက်ဆီးခံထားရပြီး ပစ္စည်းတွေ လုယက်ခံထားရတာကြောင့် နေရပ်ကို ပြန်ကြည့်ဖို့လာရင်းနဲ့ အခုလို ကျည်ဆံထိမှန်ပြီး သေဆုံးခဲ့ရတာလို့ ဒေသခံတွေကဆိုပါတယ်။ အခုဆိုရင် ထိုင်းဘက်ကိုမလာဘဲ သောင်ရင်းမြစ်အနီးတဝိုက်မှာ ခိုလှုံနေထိုင်နေတဲ့ မြန်မာဘက်ခြမ်းက စစ်ရှောင်ဒုက္ခသည်တွေဟာ ဝမ်းပျက်ဝမ်းလျောရောဂါတွေဖြစ်နေတာကြောင့် ထိုင်းဘက်က လူမှုကူညီရေးအဖွဲ့တွေထံကို ဆေးဝါးအကူအညီ တောင်းခံလာတယ်လို့လည်း ဒုက္ခသည်တွေကို အကူညီပေးနေသူတဦးကပြောပါတယ်။

> မြန်မာပြည်ဘက်အခြမ်းမှာပေါ့။ ကော့မငေးလို့ခေါ်တယ်။ အဲဒီဘက်ခြမ်းမှာ ကလေးလူကြီးတွေ ဝမ်းရောဂါတွေ အဖြစ်များနေလို့။ မက်ထရိုတို့၊ ဓါတ်ဆားတို့၊ သူတို့စာရင်းနဲ့မှာလာလို့ အဲဒါတွေသွားပေးဖို့ရှိတယ်။”

ကရင်အမျိုးသားအစည်းအရုံး တပ်မဟာ ၆ နယ်မြေတွေဖြစ်တဲ့ လေးကေ့ကော်မြို့သစ်တဝိုက်သာမက ကော့ကရိတ်၊ ကြာအင်းဆိပ်ကြီး၊ ဘုရားသုံးဆူဒေသ အပါအဝင် မြဝတီ-ကော့ကရိတ် အာရှလမ်းမသစ်မှာလည်း စစ်ကောင်စီတပ်တွေနဲ့ ကရင်အမျိုးသားလွတ်မြောက်ရေးတပ်၊ ပြည်သူ့ကာကွယ်ရေးတပ် စတဲ့ပူးပေါင်းတပ်တွေနဲ့တိုက်ပွဲတွေဆက်ဖြစ်နေပါတယ်။ အလားတူ ကရင်အမျိုးသားအစည်းအရုံး တပ်မဟာ ၅ ထိန်းချုပ်ရာ ဖာပွန်ခရိုင်( မူတြော်ခရိုင်) ဒွယ်လိုးမြို့နယ်ထဲမှာ စာသင်ကျောင်းတွေ၊ ဒေသခံဆေးရုံတွေကို စစ်ကောင်စီဘက်က ဇန်နဝါရီလ မနက် ၁နာရီကျော်မှာ ရဟတ်ယာဉ်တွေနဲ့ လာရောက်ပစ်ခတ်သွားတယ်လို့လည်း ကရင်သတင်းစဉ်မှာဖော်ပြခဲ့ပါတယ်။အခုဆိုရင်တော့ ကရင်ပြည်နယ် မြဝတီခရိုင်တခုတည်းမှာပဲ ရက်ပေါင်း၂၀ ကြာ နှစ်ဘက်တိုက်ပွဲတွေအတွင်း စစ်ရှောင် ဒုက္ခသည် ၂၀,၀၀၀ ကျော်ရှိနေပါတယ်ရှင်။