---
layout: article
title: အာဏာသိမ်းမှု အွန်လိုင်းကဆန့်ကျင်သူ ဖယ်ခုံမှာ အဖမ်းခံရ - VOA
---

## အာဏာသိမ်းမှု အွန်လိုင်းကဆန့်ကျင်သူ ဖယ်ခုံမှာ အဖမ်းခံရ

[VOA](https://burmese.voanews.com/a/arrested-in-kayah/5910558.html) | _31/05/2021_
        
![စစ်အာဏာသိမ်းမှုကို ဆန့်ကျင်ဆန္ဒပြတဲ့ ကယားပြည်နယ်က မြင်ကွင်း။ (ဓာတ်ပုံ - ကယားပြည်နယ်သပိတ်ကော်မတီ - ဖေဖော်ဝါရီ ၁၄၊ ၂၀၂၁)](https://gdb.voanews.com/EFB2DC82-B3DF-4BE5-8B62-0E707FD95F96_w1080_h608_s.jpg)

_စစ်အာဏာသိမ်းမှုကို ဆန့်ကျင်ဆန္ဒပြတဲ့ ကယားပြည်နယ်က မြင်ကွင်း။ (ဓာတ်ပုံ - ကယားပြည်နယ်သပိတ်ကော်မတီ - ဖေဖော်ဝါရီ ၁၄၊ ၂၀၂၁)_

ဖယ်ခုံမြို့မှာ တနင်္ဂနွေနေ့ ညနေပိုင်းမှာ အသက် ၃၀ ကျော်အရွယ် သောမတ်အပီးဆိုတဲ့ လူငယ်တဦးကို လုံခြုံရေးတပ်ဖွဲ့က ဖမ်းဆီးပြီး စစ်တပ်ထဲကို ခေါ်ဆောင်သွားကြောင်း မြို့ခံတွေက ဗွီအိုအေကို ပြောပါတယ်။

> “သောမတ်အပီးလို့ ခေါ်တယ်။ သူ့ကို ပထမဆုံး ရဲစခန်းကို ခေါ်သွားတယ် ပြောတယ်။ နောက် မိသားစုဝင်တချို့နဲ့ သူငယ်ချင်းတွေက လိုက်ရှာပြီး တွေ့တော့ မရဘူးတဲ့။ မရဘူးဆိုပြီးတော့ ဒီ စကခ ခေါ်မှာပေါ့နော်။ စစ်တပ်ထဲကို ခေါ်သွားတယ်။”

တနင်္ဂနွေနေ့က ဖယ်ခုံမြို့တွင်း သွားလာနေသူတွေကို လုံခြုံရေးတပ်ဖွဲ့တွေက ရပ်တန့်ခိုင်းပြီး လက်ကိုင်ဖုန်းတွေကို စစ်ဆေးခဲ့တာမှာ သောမတ်အပီးရဲ့ လက်ကိုင်ဖုန်းကို စစ်ဆေးပြီး ဖမ်းဆီးသွားတာဖြစ်ကြောင်း မြို့ခံတွေက ပြောပါတယ်။

သောမတ်အပီးဟာ သူ့ရဲ့ လူမှုကွန်ရက် Facebook နဲ့ Tik Tok တို့မှာ အာဏာသိမ်းမှု ဆန့်ကျင်တဲ့ အကြောင်းတွေ ပြောဆိုသူဖြစ်ပြီး အခုဖမ်းခံရမှုဟာ အဲဒါတွေနဲ့ ဆက်စပ်နိုင်တယ်လို့လည်း မြို့ခံအသိုင်းအဝိုင်းက ပြောပါတယ်။

တိုက်ပွဲတွေ ပြင်းထန်ခဲ့တဲ့ ဖယ်ခုံမြို့မှာ အများစုက တိမ်းရှောင် ထွက်ပြေးနေကြပြီး တိမ်းရှောင်ဖို့ အခွင့်မသာသူတွေဘဲ ကျန်ရှိနေတာမှာ လုံခြုံရေးအတွက် စိုးရိမ်နေကြရတာပါ။ စနေနေ့ညပိုင်းမှာလည်း တပ်မတော်ဘက်က အင်အားထပ်တိုး ရောက်ရှိလာပြီး မိုးသည်းထန်နေတဲ့ ကြားထဲမှာပဲ ဖယ်ခုံတမြို့လုံး သေနတ်ပစ်ခတ်သံတွေ ဆူညံနေခဲ့တယ်လို့လည်း ပြောပါတယ်။

ကယားပြည်နယ်ထဲမှာပဲ တနင်္ဂနွေနေ့မှာ ဘော်လခဲမြို့က လူငယ်နှစ်ယောက်ကိုလည်း စစ်ကောင်စီတပ်ဘက်က သူတို့ရဲ့ဖုန်းတွေကို စစ်ဆေးအပြီး ဖမ်းဆီးသွားတယ်လို့ မြို့ခံတွေက ဗွီအိုအေကို ြပောပါတယ်။ အဖမ်းခံရသူ ၂ ယောက်ကတော့ ဘောလခဲမြို့ ရှမ်းပိုင်းရပ်ကွက်က အသက် ၁၉ နှစ်အရွယ် အိုက်သားနဲ့ တောင်ပိုင်းရပ်ကွက်က မဇင်မာဌေးတို့ ဖြစ်ပါတယ်။