---
layout: article
title: ပြည်နယ်ဖွဲ့စည်းပုံရေးဆွဲ နိုင်ဖို့ ရှမ်းအင်အားစုတွေ ညီညွတ်ရေး ဦးစားပေးဆောင်ရွက် - VOA
---

## ပြည်နယ်ဖွဲ့စည်းပုံရေးဆွဲ နိုင်ဖို့ ရှမ်းအင်အားစုတွေ ညီညွတ်ရေး ဦးစားပေးဆောင်ရွက်

[VOA](https://burmese.voanews.com/a/cssu-rcss-ssa-ssa-ssp/6382438.html) | _05/01/2022 12:12 AM_
        
![၂ဝ၁၇ မေလ ၄ ရက်နေ့က ထိုင်းနိုင်ငံ ချင်းမိုင်မြို့တွင် ရှမ်းပြည်ညီညွတ်ရေးကော်မတီ CSSU အစည်းအဝေး ကျင်းပခဲ့စဉ် (ဓါတ်ပုံ- NMG)](https://gdb.voanews.com/14CF4E03-C156-4A4A-AA4D-9DFF5EF9B913_w1080_h608_s.jpg)

_၂ဝ၁၇ မေလ ၄ ရက်နေ့က ထိုင်းနိုင်ငံ ချင်းမိုင်မြို့တွင် ရှမ်းပြည်ညီညွတ်ရေးကော်မတီ CSSU အစည်းအဝေး ကျင်းပခဲ့စဉ် (ဓါတ်ပုံ- NMG)_

ပြည်နယ်ဖွဲ့စည်းပုံရေးဆွဲ နိုင်ဖို့ ရှမ်းအင်အားစုတွေ ညီညွတ်ရေး ဦးစားပေးဆောင်ရွက်

{{Zawgyi/Unicode}}

ရှမ်းပြည်ညီညွတ်ရေးကော်မတီ CSSU က ဖက်ဒရယ်အခြေခံမူ နဲ့ ရှမ်းပြည်နယ်ဖွဲ့စည်းပုံအခြေခံဥပဒေ မူကြမ်းကို ရေးဆွဲထားပြီး ရှမ်းပြည်နယ်ရှိ တိုင်းရင်းသားအားလုံးနဲ့ အတူ ပူးပေါင်းအတည်ပြုနိုင်ဖို့ ဆောင်ရွက်နေပါတယ်။ တစ်ချိန်တည်းမှာတော့ ရှမ်းပြည်နယ်ဖွဲ့စည်းပုံအခြေခံဥပဒေပေါ်ပေါက်ရေးအတွက် အဟန့်အတားဖြစ်စေတဲ့ ရှမ်းလက်နက်ကိုင်တွေအကြား တိုက်ပွဲကိုလည်းရှမ်းပြည်သားအချင်းချင်း ညီညွတ်ရေးနဲ့အတူ တပြိုင်တည်းဆောင်ရွက်သွားဖို့ ပြင်ဆင်နေပါတယ်။ ရန်ကုန်ကလာတဲ့ ရှမ်းပြည်နယ်က နိုင်ငံရေးအခြေအနေတွေကို ကိုဇော်မိုးကျော် က တင်ပြထားပါတယ်။

ရှမ်းပြည်ညီညွတ်ရေးကော်မတီ CSSU က ပြည်ထောင်စုအတွင်းရှိ တိုင်းရင်းသားတွေအားလုံး ငြိမ်းချမ်းစွာ အတူတကွ ယှဉ်တွဲနေထိုင်ရေးအတွက် ဖက်ဒရယ်ဒီမိုကရေစီ ပြည်ထောင်စု တည်ဆောက်ရေးကို ကြိုးပမ်းသွားမှာဖြစ်ကြောင်း နှစ်သစ်ကူးသဝဏ်လွှာမှာ ကတိပြုဖော်ပြခဲ့တာပါ။

လတ်တလော ဖက်ဒရယ်ဒီမိုကရေစီ ပြည်ထောင်စု တည်ဆောက်ရေးနဲ့ ပတ်သက်ပြီး CSSU ရဲ့ ဆောင်ရွက်ချက်တွေကို ကော်မတီ အတွင်းရေးမှုးချုပ် ဦးစိုင်းလိတ်က VOA ကို အခုလိုပြောပါတယ်။

> “ ကျနော်တို့ ရေးဆွဲထားတာတော့ နှစ်ပိုင်းရှိတယ်ဗျ။ ဖက်ဒရယ်ရေးဆွဲရေး အခြေခံမူပေါ့နော်။ နောက်တစ်ခုက ရှမ်းပြည်နယ်ဖွဲ့စည်းပုံ အခြေခံဥပဒေပေါ့။ အဲဒီ ၂ခုကို CSSU အတွင်းရေးမှုးအဖွဲ့အနေနဲ့ ဒီဇင်ဘာလ ၂၈ရက်နေ့မှာ အတည်ပြုလိုက်တာပါခင်ဗျ။ အခု ဆက်လက်လုပ်မယ့် အပိုင်းကတော့ အဲဒီ ၂ခုကို ရှမ်းပြည်ထဲမှာရှိတဲ့ CSO အဖွဲ့အစည်း၊ နိုင်ငံရေးပါတီ၊ ပြီးတော့ EAO အဖွဲ့အစည်းတွေပေါ့နော်။ သွားရောက်တင်ပြမယ်။ ပြီးလို့ ရှိရင်တော့ ရှမ်းပြည်တိုင်းရင်းသားအကုန်လုံးပါဝင်တဲ့ အစုအဖွဲ့တွေနဲ့ ဒီဖွဲ့စည်းပုံအခြေခံဥပဒေ ဝိုင်းဝန်းရေးဆွဲနိုင်ဖို့ကို ဆက်လက် ကြိုးပမ်းသွားမှာပါ။ ”

ရှမ်းပြည်ညီညွတ်ရေးကော်မတီ CSSU မှာ ရှမ်းနိုင်ငံရေးပါတီ၊ ရှမ်းလက်နက်ကိုင်အဖွဲ့တွေနဲ့ ရှမ်းအရပ်ဘက်အဖွဲ့အစည်းတွေ ပူးပေါင်းပါဝင်နေတာပါ။

လက်ရှိအချိန်မှာ CSSU အဖွဲ့ဝင်တွေဖြစ်တဲ့ SSPP ရှမ်းပြည်တိုးတက်ရေးပါတီနဲ့ RCSS ရှမ်းပြည်ပြန်လည်ထူထောင်ရေးပါတီတို့ရဲ့ တပ်တွေအကြားမှာ တိုက်ပွဲတွေ ဖြစ်ပွားနေပါတယ်။

ဒါဟာ လက်ရှိဆောင်ရွက်နေတဲ့ လုပ်ငန်းစဉ်အပေါ် အဟန့်အတားဖြစ်စေကြောင်း ဦးစိုင်းလိတ်က သုံးသပ်ပြီး ရှမ်းအမျိုးသားအချင်းချင်းအကြားညီညွတ်ရေးနဲ့ ရှမ်းပြည်သားအချင်းချင်း ညီညွတ်ရေးကို တပြိုင်တည်း ဆောင်ရွက်သွားမယ်လို့လည်း အခုလို ဆက်ပြောပါတယ်။

> “ ရှမ်းအမျိုးသားအချင်းချင်းညီညွတ်ရေးကို တည်ဆောင်ပြီးမှ ရှမ်းပြည်တွင်း ညီညွတ်ရေးကို ဆက်ပြီး တည်ဆောက်မယ်ဆိုရင်လည်း အချိန်က တအားကြီးနောက်ကျသွားနိုင်စရာရှိတယ်။ အဲဒါကြောင့် ရှမ်းအမျိုးသားအချင်းချင်း ညီညွတ်ရေးနဲ့ ရှမ်းပြည်တွင်း ညီညွတ်ရေးကို တစ်ချိန်တည်း တစ်ပြိုင်တည်း လုပ်သွားဖို့ကို ကျနော်တို့ စတင်ပြီး ခြေလှမ်း လှမ်းနေပါတယ်ခင်ဗျ။ အခုဖြစ်နေတဲ့ တိုက်ပွဲကို အမြန်ဆုံး ရပ်တန့်ဖို့ အတွက်ကို ကျနော်တို့ အတွင်းရေးမှုးအဖွဲ့ကနေပြီးတော့မှ သက်ဆိုင်ရာအဖွဲ့ ၂ဖွဲ့စလုံးကို တောင်းဆိုထားပါတယ်ခင်ဗျ။ အဓိကကတော့ နိုင်ငံရေးကိစ္စကို ဆွေးနွေးမယ်ဆိုရင် စစ်ရေးပဋိပက္ခကို အရင်ဆုံး ဖြေရှင်းရမှာပေါ့နော်။ အခုက ၂ဘက်စလုံးကလည်း တွေ့ဆုံဆွေးနွေးဖို့အတွက်ကို စတင် ခြေလှမ်းလှမ်းနေပြီလို့ ကျနော်တို့ သိရပါတယ်။ ”

SSPP ရှမ်းပြည်တိုးတက်ရေးပါတီနဲ့ RCSS ရှမ်းပြည်ပြန်လည်ထူထောင်ရေးပါတီအကြား တိုက်ပွဲတွေဟာ ၂၀၁၅ခုနှစ်က စတင်ပြင်းထန်လာတာပါ။

ဒီရက်ပိုင်းအတွင်း ဖြစ်ပွားနေတဲ့ တိုက်ပွဲတွေကြောင့် ရှမ်းပြည်နယ်တောင်ပိုင်း မိုင်းကိုင်မြို့ကို စစ်ပြေးဒုက္ခသည် ၂ထောင်နီးပါး ရောက်ရှိလာနေပါတယ်။

> “ မနေ့က update စာရင်းတော့ စစ်ဘေးရှောင်က ၂ထောင် ဝန်းကျင်လောက် ရှိမယ် ထင်တယ်ဗျ။ ဒီနေ့လည်း တချို့ရွာတွေက ထပ်ရွှေ့လာတယ်လို့ ပြောတယ်ခင်ဗျ။ ကျနော်တို့ မြို့ အရှေ့ဘက်ခြမ်းက ရွာတွေလေ။ အခုထပ်ဝင်လာတယ် ပြောတယ်။ အခုစစ်ရှောင်တွေက မြို့နဲ့ ၆မိုင်၊ ၆မိုင်ဝန်းကျင်ရှိတဲ့ မြို့ရဲ့ မြောက်ဖက် ရွာတွေရယ်၊ ပြီးကျတော့ မြို့ ရဲ့ အရှေ့ဖက် ရွာတွေပေ့ါနော်။”

ဒါကတော့ မိုင်းကိုင်မြို့က စစ်ရှောင်တွေကို ကူညီသူ တစ်ဦးက ပြောတာပါ။ လောလောဆည်မှာ စစ်ဘေးဒုက္ခသည်တွေကို ဘုန်းတော်ကြီးကျောင်းတွေမှာ နေရာချထားပေးပြီး ဆန်၊ဆီ၊ ဆား စတဲ့စားနပ်ရိက္ခာနဲ့ အနွေးထည်တွေ လိုအပ်နေသလို ကိုဗစ်ကာကွယ်ရေးအတွက် ကျန်းမာရေး အသုံးအဆောင်တွေ လိုအပ်နေပါတယ်။

မိုင်းကိုင်မြို့နယ်အတွင်းတိုက်ပွဲတွေဟာ ပြီးခဲ့တဲ့ စက်တင်ဘာလလောက်က စတင်ဖြစ်ပွားခဲ့တာပါ။

ဒီလို ရှမ်းတပ်ဖွဲ့ ၂ဖွဲ့အကြား ဖြစ်ပွားတဲ့ တိုက်ပွဲတွေ ရပ်ဆိုင်းဖို့ကို ရှမ်းသံဃာတော်တွေ၊ အရပ်ဘက်အဖွဲ့အစည်းတွေ၊ နိုင်ငံရေးပါတီတွေနဲ့ ဒေသခံ ပြည်သူတွေက မကြာခန တောင်းဆိုထားတာလည်း ရှိခဲ့ပါတယ်။

.......................................