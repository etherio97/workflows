---
layout: article
title: စစ်တပ်ပိုင်ဘီယာတွေ ရောင်းဝယ် သယ်ယူမှုမလုပ်ဖို့ KIO မြစ်ကြီးနားခရိုင် တားမြစ် - VOA
---

## စစ်တပ်ပိုင်ဘီယာတွေ ရောင်းဝယ် သယ်ယူမှုမလုပ်ဖို့ KIO မြစ်ကြီးနားခရိုင် တားမြစ်

[VOA](https://burmese.voanews.com/a/myanmar-beer-dagonbeer-abcbeer-kio-ban-myitkyina-military-coup-voa-burmese/6381290.html) | _04/01/2022 09:23 PM_
        
![မြန်မာစစ်တပ်နဲ့ဆက်စပ်မှုရှိတဲ့ ဘီယာကြော်ငြာများကိုတွေ့ရစဉ်။](https://gdb.voanews.com/AF57B077-EE49-42CE-B68B-08BCBD67D31A_cx1_cy0_cw68_w1080_h608_s.jpg)

_မြန်မာစစ်တပ်နဲ့ဆက်စပ်မှုရှိတဲ့ ဘီယာကြော်ငြာများကိုတွေ့ရစဉ်။_

မြန်မာစစ်တပ်ပိုင်ကုမ္ပဏီထုတ် ဘီယာအမှတ်တံဆိပ်အချို့ကို ကချင်ပြည်နယ် မြစ်ကြီးနားခရိုင်အတွင်းမှာ ရောင်းဝယ်တာ၊ သယ်ယူပို့ဆောင်တာမလုပ်ဖို့ KIO ရဲ့ မြစ်ကြီးနားခရိုင် အုပ်ချုပ်ရေးအဖွဲ့က ဒီကနေ့ ထုတ်ပြန်ပါတယ်။ ဒီတားမြစ်ချက်ကိုမလိုက်နာရင် ရောင်းဝယ်သူတွေကိုဖမ်းဆီးတာနဲ့ သယ်ယူတဲ့ယာဉ် မျိုးစုံကို ထိထိရောက်ရောက် အရေးယူသွားမယ်လို့ ဖော်ပြထားပါတယ်။ ဒီအကြောင်း ရန်ကုန်က သတင်းပေးပို့ထားတာကို ကိုကျော်ကျော်သိန်းက တင်ပြပေးထားပါတယ်။

မြစ်ကြီးနားခရိုင် KIO အုပ်ချုပ်ရေးအဖွဲ့ကနေ စစ်ကောင်စီတပ်ရဲ့ ကျောထောက်နောက်ခံ အကျိုးတူ လုပ်ငန်းဖြစ်တဲ့ Myanmar Beer၊Dagon Beer၊ABC Beer တွေကို ရောင်းဝယ်ဖောက်ကား သယ်ယူပို့ဆောင်တာမပြုလုပ်ဖို့ တားမြစ်လိုက်တာပါ။ ဒီထုတ်ပြန်ချက်နဲ့ပတ်သက်ပြီး KIO ရဲ့ ပြန်ကြားရေးတာဝန်ခံ ဗိုလ်မှူးကြီးနော်ဘူက အခုလို ပြောပါတယ်။

> “ကျနော်တို့ KIO ဗဟိုကော်မတီကနေ ထုတ်တာတော့ မဟုတ်ဘူး။ မြစ်ကြီးနားခရိုင်ကနေ သူတို့နယ်မြေအတွင်း လိုအပ်နေလို့ ထုတ်တဲ့ထုတ်ပြန်ကြေညာချက် ဖြစ်ပါတယ်။ ဆိုတော့ သူတို့ရဲ့ ရည်ရွယ်ချက် ကတော့ စစ်ကောင်စီဘက်ကနေ ထုတ်လုပ်နေတဲ့ Beer တွေပေါ့။ ပြောမယ်ဆိုရင်တော့ စစ်ကောင်စီရဲ့ စီးပွားရေးတွေကို ဖြတ်တောက်တဲ့သဘောနဲ့ အဲဒီရည်ရွယ်ချက်နဲ့ ဖြစ်မယ်လို့ ကျနော်ထင်ပါတယ်။”

မြစ်ကြီးနားခရိုင် KIO အုပ်ချုပ်ရေးအဖွဲ့ရဲ့ထုတ်ပြန်ချက်မှာ မြစ်ကြီးနားခရိုင်ရှိ မြို့တွင်း မြို့ပြင် ကျေးလက် ဒေသနဲ့ မြစ်ကြီးနား- ပူတာအိုလမ်းတလျှောက်၊ မြစ်ကြီးနား- တနိုင်းလမ်းတလျှောက်မှာ သယ်ယူ တာ၊ စားသောက်ဆိုင်၊ ကုန်စုံဆိုင်၊ KTV၊Bar နဲ့ အခြားဆိုင်မျိုးစုံမှာရောင်းချတာ စတာတွေကိုဒီလ ၁၀ ရက်နေ့ နောက်ဆုံးထားဆောင်ရွက်ဖို့ တိုက်တွန်း ထားပါတယ်။ သတ်မှတ်ရက်နောက်ပိုင်းမှာ မလိုက်နာရင်တော့ ရောင်းချတဲ့ဆိုင်တွေကို ဖမ်းဆီးမှာဖြစ်သလို သယ်ယူတဲ့ကား၊ ဆိုင်ကယ်အပါအဝင် ယာဉ်မျိုးစုံကိုလည်း ထိထိရောက်ရောက် အရေးယူသွားမယ်လို့ ကြေညာထားပါတယ်။

ဒီကြေညာချက်နဲ့ပတ်သက်ပြီး မြစ်ကြီးနားမြို့ပေါ်က စားသောက်ဆိုင်အချို့ကို ဆက်သွယ်မေးမြန်းရာမှာတော့ သူတို့ မကြားသိသေးကြောင်းသာ ပြန်လည်ဖြေကြားပါတယ်။ ကချင်ပြည်နယ်အတွင်းက စားသောက်ဆိုင်ပိုင်ရှင်တဦးကတော့ မြစ်ကြီးနားခရိုင် KIO အုပ်ချုပ်ရေးအဖွဲ့က ပိတ်ပင်လိုက်တဲ့အပေါ် အခုလို ပြောဆိုပါတယ်။

> “မရောင်းရဘူးဆို မရောင်းရုံပဲ။ ကျနော်တို့က အဖက်ဖက် အရာရာတိုင်းကိုလည်း နည်းနည်း ကြောက်နေရတာ။ နောက်ဆုံး အိမ်တိုင်ရာရောက်ချပေးလည်း ကျနော်တို့က ရောင်းဖို့က မဖြစ်နိုင်တော့ဘူးလေ။ ကျနော်တို့ အသက်အန္တရာယ်ကို စိုးရိမ်ရလို့လေ။ အခု နယ်တွေ ရွာတွေမှာဆို PDF နဲ့ KIA က နယ်မြေ စိုးမိုးမှုကို တော်တော်လေး ရနေပြီကော။”

ပြီးခဲ့တဲ့လတွေကလည်း စစ်ကိုင်းတိုင်းအတွင်းမှာ ကုန်တင်ကားတွေနဲ့ သယ်ယူလာတဲ့မြန်မာဘီယာတွေကို PDF အဖွဲ့တွေက ဖမ်းဆီးဖျက်ဆီးတာတွေ ရှိခဲ့ပါတယ်။ ၂၀၂၁ခုနှစ် ဖေဖော်ဝါရီလ စစ်တပ်က အာဏာသိမ်းယူပြီးနောက်မှာ စစ်တပ်ပိုင် မြန်မာ့စီးပွားရေးဦးပိုင်လီမီတက် (ဦးပိုင်) နဲ့ ဆက်စပ်နေတဲ့ စီးပွားရေးလုပ်ငန်း အတော်များများကို ပြည်သူတွေက သပိတ်မှောက်ခဲ့ကြတာပါ။

ပြီးခဲ့တဲ့ နိုဝင်ဘာလအတွင်းမှာတော့ ဦးပိုင်ကုမ္ပဏီက မြန်မာ့ဘီယာလုပ်ငန်းကို ဖျက်သိမ်းဖို့အထိ တရားရုံးမှာလျှောက်ထားခဲ့ပါတယ်။