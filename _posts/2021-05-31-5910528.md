---
layout: article
title: စစ်ကောင်စီကျူးလွန်တဲ့ ပြစ်မှုတွေအတွက် ICJ နဲ့ ပူးပေါင်းဆောင်ရွက်မည် (NUG) - VOA
---

## စစ်ကောင်စီကျူးလွန်တဲ့ ပြစ်မှုတွေအတွက် ICJ နဲ့ ပူးပေါင်းဆောင်ရွက်မည် (NUG)

[VOA](https://burmese.voanews.com/a/nug-icj/5910528.html) | _31/05/2021_
        
![ICJ နှင့် ပူးပေါင်းဆောင်ရွက်နိုင်ရေး NUG ထုတ်ပြန်ချက်။ (မေ ၃၀၊ ၂၀၂၁)](https://gdb.voanews.com/8111AF76-4FD6-4B09-B8E4-532201716714_w1080_h608_s.jpg)

_ICJ နှင့် ပူးပေါင်းဆောင်ရွက်နိုင်ရေး NUG ထုတ်ပြန်ချက်။ (မေ ၃၀၊ ၂၀၂၁)_

အရွေးကောက်ခံ လွှတ်တော်အမတ်တွေနဲ့ ဖွဲ့စည်းထားတဲ့ ပြည်ထောင်စုလွှတ်တော် ကိုယ်စားပြုကော်မတီ (CRPH) က ဖွဲ့စည်းလိုက်တဲ့ အမျိုးသားညီညွတ်ရေးအစိုးရ (NUG) က အာဏာသိမ်း စစ်ကောင်စီရဲ့ အရပ်သား ပြည်သူတွေအပေါ် ကျူးလွန်တဲ့ နှိပ်စက်ညှဉ်းပန်း သတ်ဖြတ်မှုတွေ၊ ရာဇဝတ်ပြစ်မှုတွေနဲ့ ပတ်သက်ပြီး အပြည်ပြည်ဆိုင်ရာတရားရုံး (ICJ) မှာ တရားစီရင်မှု ခံယူနိုင်ဖို့ အလေးအနက် စဉ်းစားလုပ်ဆောင်နေတယ်လို့ မေလ ၃၀ တနင်္ဂနွေနေ့မှာ သတင်းထုတ်ပြန် ပြောဆိုလိုက်ပါတယ်။

အခြေခံလူ့အခွင့်အရေးကို အပြည့်အဝ လိုက်နာပြီး အပြည်ပြည်ဆိုင်ရာ တရားရုံးနဲ့ သက်ဆိုင်တဲ့ တာဝန်ရှိသူ အားလုံးနဲ့ ဆက်ပြီး အနီးကပ် ပူးပေါင်းဆောင်ရွက်သွားမှာ ဖြစ်ကြောင်းလည်း ဖော်ပြထားပါတယ်။ ဒါ့အပြင် NUG အစိုးရအနေနဲ့ ICJ နဲ့ ပူးပေါင်းဆောင်ရွက်နိုင်ဖို့ အဆင့်ဆင့် ဆောင်ရွက်နေတယ်လို့လည်း ပြောပါတယ်။

ရိုဟင်ဂျာ မွတ်စလင်တွေကို လူမျိုးတုံးသတ်ဖြတ်မှု ကျူးလွန်တယ်ဆိုပြီး မြန်မာနိုင်ငံအပေါ် ဂမ်ဘီယာနိုင်ငံရဲ့ စွဲဆိုမှုကို ၂၀၁၉ ဒီဇင်ဘာမှာ ICJ ကြားနာစစ်ဆေးချိန်က အတိုင်ပင်ခံပုဂ္ဂိုလ် ဒေါ်အောင်ဆန်းစုကြည်က မြန်မာနိုင်ငံကိုယ်စား သွားရောက်ချေပခဲ့တာဖြစ်ပြီး မနှစ်က ဇန်နဝါရီလမှာတော့ ICJ က မြန်မာနိုင်ငံကနေ ကြားဖြတ်လုပ်ဆောင်ရမယ့် အစီအစဉ်တွေ Provisional Measures ကို ပြဋ္ဌာန်းပေးခဲ့ပြီး ၆ လတကြိမ် အစီရင်ခံစာ တင်သွင်းဖို့ အမိန့်ချမှတ်ခဲ့တာပါ။ ရိုဟင်ဂျာဆိုတဲ့ အသုံးအနှုန်းကို မြန်မာဘက်က လက်မခံပေမယ့် ICJ ချမှတ်တဲ့ ဆုံးဖြတ်ချက်ကိုတော့ လက်ခံထားပါတယ်။

အစီရင်ခံစာ ၂ ကြိမ်တင်သွင်းပြီးဖြစ်တဲ့ မြန်မာနိုင်ငံအနေနဲ့ ICJ က ချမှတ်တဲ့အမိန့်ကို ဆက်လက်လိုက်နာဖို့ လိုအပ်နေတာဖြစ်ပြီး အခု မြန်မာနိုင်ငံမှာ ဒေါ်အောင်ဆန်းစုကြည် ဦးဆောင်တဲ့ အရပ်သားအစိုးရလက်ကနေ စစ်တပ်အာဏာသိမ်းခဲ့တဲ့နောက် နိုင်ငံတွင်း အခြေနေတွေက မရေမရာ ဖြစ်နေချိန်မှာ NUG ဘက်က အခုလို သတင်းထုတ်ပြန်လိုက်တာ ဖြစ်ပါတယ်။