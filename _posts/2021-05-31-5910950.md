---
layout: article
title: ချင်းပြည်နယ် တွန်းဇံမှာ ကိုယ်ဝန်ဆောင်အမျိုးသမီးတဦး ကိုဗစ်ရောဂါနဲ့ သေဆုံး - VOA
---

## ချင်းပြည်နယ် တွန်းဇံမှာ ကိုယ်ဝန်ဆောင်အမျိုးသမီးတဦး ကိုဗစ်ရောဂါနဲ့ သေဆုံး

[VOA](https://burmese.voanews.com/a/chin-covid-cases/5910950.html) | _31/05/2021_
        
![သုဝဏ္ဏ ဧရာဝတီ ကိုဗစ်စင်တာ အထူးကြပ်မတ်ကုသဆောင်မှာ ရောဂါပြင်းထန်စွာ ခံစားနေရသူတဦးကို ကုသစောင့်ရှောက်မှုပေးနေတဲ့ ကျန်းမာရေးဝန်ထမ်းများ။ (ဇန်နဝါရီ ၂၁၊ ၂၀၂၁။ ဓာတ်ပုံ - MOHS)](https://gdb.voanews.com/71E8B394-4E51-4386-A5B4-A62DD5A73162_cx0_cy10_cw0_w1080_h608_s.jpg)

_သုဝဏ္ဏ ဧရာဝတီ ကိုဗစ်စင်တာ အထူးကြပ်မတ်ကုသဆောင်မှာ ရောဂါပြင်းထန်စွာ ခံစားနေရသူတဦးကို ကုသစောင့်ရှောက်မှုပေးနေတဲ့ ကျန်းမာရေးဝန်ထမ်းများ။ (ဇန်နဝါရီ ၂၁၊ ၂၀၂၁။ ဓာတ်ပုံ - MOHS)_

ချင်းပြည်နယ်၊ တွန်းဇံမြို့နယ်မှာ ကိုယ်ဝန်ဆောင်အမျိုးသမီးတဦး ကိုဗစ်ကပ်ရောဂါနဲ့သေဆုံးခဲ့ပါတယ်။ ကိုဗစ်ကပ်ရောဂါ ကူးစက်သူများနေတဲ့ တွန်းဇံမြို့နယ်မှာ ကိုဗစ်အတည်ပြုလူနာ လောလောဆယ် ၄၀ ကျော်ရှိနေပါတယ်။ ဆေးဝါးနဲ့ ကျန်းမာရေးဝန်ထမ်း လိုအပ်ချက်တွေရှိနေတဲ့ ချင်းပြည်နယ်အတွင်းက ကိုဗစ်ကပ်ရောဂါ ကူးစက်မှုနဲ့ပတ်သက်လို့ ရန်ကုန်ကလာတဲ့သတင်းကို အလိမ္မာက တင်ဆက်ပေးမှာပါ။

ကိုဗစ်အတည်ပြုလူနာတွေ များနေတဲ့အတွက် မလိုအပ်ရင် အိမ်ပြင်မထွက်ဖို့ (Stay at Home) ကန့်သတ်ချက်ထုတ်ထားတဲ့ ချင်းပြည်နယ်၊ တွန်းဇံမြို့နယ်အတွင်းမှာ ကိုယ်ဝန်ဆောင်အမျိုးသမီးတဦး ကိုဗစ်ကပ်ရောဂါနဲ့ သေဆုံးခဲ့ပါတယ်။ ကိုယ်ဝန် ၈ လ လွယ်ထားရတဲ့ ၃၈ နှစ်အရွယ် အဲဒီအမျိုးသမီးဟာ နာတာရှည်ရောဂါအခံ မရှိဘဲ ကိုဗစ်ရောဂါနဲ့ သေဆုံးခဲ့တာလို့ တွန်းဇံမြို့နယ် ကိုဗစ်တိုက်ဖျက်ရေး တာဝန်ရှိသူတဦးက ဗွီအိုအေကိုပြောပါတယ်။ သူဟာ ကျီခါးတိုက်နယ်ဆေးရုံမှာ တက်ရောက်ကုသစဉ် သေဆုံးခဲ့တာဖြစ်ပါတယ်။

> “ကလေးလည်း တခါတည်း ဆုံးသွားတယ်။ ကိုယ်ဝန်ဆောင်အမျိုးသမီး ကိုဗစ်နဲ့ ဆုံးသွားတဲ့အခါမှာ တခါတည်း သူ့ကလေးကို ကြည့်တဲ့အခါမှာ သူ့ကလေးလည်း ဗိုက်ထဲမှာ ဆုံးပြီးသား။”

ကျန်းမာရေးနဲ့ အားကစားဝန်ကြီးဌာနက Stay at Home ထုတ်ပြန်ထားတဲ့ မြို့နယ်ထဲမှာ ချင်းပြည်နယ်အတွင်းက တွန်းဇံမြို့နယ်အပြင် စစ်ကိုင်းတိုင်းထဲက တမူးမြို့နယ်တို့ ပါဝင်ပါတယ်။ အိန္ဒိယနိုင်ငံနဲ့ ချင်းပြည်နယ် နယ်စပ် - တွန်းဇံမြို့နယ်က ကျီခါးတိုက်နယ်ဆေးရုံက တာဝန်ခံ ဆရာဝန်ဟာ စစ်အာဏာသိမ်းမှု ဆန့်ကျင်တဲ့ CDM လှုပ်ရှားမှုမှာ ပါဝင်နေတဲ့အတွက်၊ လုပ်အားပေးဆရာဝန်တဦးနဲ့သာ အဓိကထား ကုသနေရတာပါ။ ပိုးတွေ့လူနာတွေအတွက် လိုအပ်တဲ့ဆေးဝါးတွေကို ကျန်းမာရေးဌာနကနေ မှာယူထားပြီး၊ အပြင်အလှူရှင်တွေရဲ့ အကူအညီတွေလည်း လိုအပ်နေတယ်လို့ တွန်းဇံမြို့နယ် ကိုဗစ်တိုက်ဖျက်ရေး တာဝန်ရှိသူက ဗွီအိုအေကိုပြောပါတယ်။

> “ကျီခါးကျတော့ မီးစက်တွေလိုတယ်၊ အောက်စီဂျင်တွေလိုတယ်။ ဒါပေမဲ့ အခုအလှူငွေလည်း ရှာနေတယ်ဆိုတော့ အဲဒါကတော့ အဆင်ပြေလောက်တယ် ထင်တယ်။ တွန်းဇံမှာကျတော့ အရင်ကိုဗစ်ကာလ စုဆောင်းထားတာရှိတယ်၊ အောက်စီဂျင်အတွက်ကတော့ အဆင်ပြေတယ်။ အခု တွန်းဇံမှာ ကိုဗစ် Positive လူနာ ၄၃ ယောက်ရှိတယ်။ အဲဒါတောင်မှ အိမ်တိုင်ရာရောက် သွားပြီးတော့စစ်တာမဟုတ်ဘူး။ ဆေးရုံပြတဲ့သူကို မသင်္ကာလို့စစ်တာ။ ဒီတပတ်အခြေအနေဆိုရင်တော့ ထပ်တိုးလာမယ့်အခြေအနေရှိတယ်။”

ပိုးတွေ့လူနာ ၇ ဦးကိုသာ ဆေးရုံမှာထားရှိပြီး၊ ကျန်တဲ့ ၃၆ ဦးကိုတော့ သီးခြားခွဲထားတဲ့ Quarantine Center မှာ ထား ထားတယ်လို့ ပြောပါတယ်။ လူနာတွေကို စောင့်ကြပ်ဖို့အတွက် ရဲနဲ့ ဒေသခံလူငယ်တွေက အချိန်ခွဲပြီး တာဝန်ယူထားတယ်လို့လည်း သိရပါတယ်။ ပြီးခဲ့တဲ့ သီတင်းပတ်ထဲ ပြည်တွင်းမှာ ကိုဗစ်ရောဂါပိုး ကူးစက်နှုန်း ၂ ဆတိုးခဲ့ပြီး အခုကူးစက်နေတဲ့ ကိုဗစ်အမျိုးအစားဟာ အိန္ဒိယနိုင်ငံက လာတဲ့ ကူးစက်မြန်ရောဂါပိုးဖြစ်နိုင်တဲ့ သံသယကြောင့် စစ်ဆေးနေတယ်လို့ ကျန်းမာရေးနဲ့ အားကစားဝန်ကြီးဌာန ပြောခွင့်ရ ဒေါက်တာခင်ခင်ကြီးက ဗွီအိုအေကိုပြောထားပါတယ်။

> “ဒါနဲ့ပတ်သက်လို့ရှိရင် ဓာတ်ခွဲနမူနာတွေကို Reference Lab မှာ ပေးပို့ဖို့ကိစ္စတွေ ဆောင်ရွက်နေသလိုပဲ တပြိုင်နက်တည်းမှာလည်း မြန်မာနိုင်ငံ DMR မှာလည်း Genetic Sequencing လို့ခေါ်တဲ့ မျိုးရိုးဗီဇ စစ်ဆေးတဲ့ဟာတွေ လုပ်ဖို့လည်း ဆောင်ရွက်နေပါတယ်။ ဒါကြောင့်မို့ ပြည်သူတွေအနေနဲ့တော့ ပေါ့ဆလို့မရတဲ့ အနေအထား ဖြစ်ပါတယ်။”

မြန်မာနိုင်ငံမှာ ပြီးခဲ့တဲ့ ကြာသပတေးနေ့က အတည်ပြုလူနာ ၉၆ ယောက်တေ့ွရှိခဲ့ပြီး ဒါဟာ ဖေဖော်ဝါရီလ ၁ ရက်နေ့ နောက်ပိုင်း အများဆုံး အရေအတွက်ဖြစ်ပါတယ်။ ကူးစက်သူအများစုက ချင်းပြည်နယ်ထဲက ဖြစ်ကြပါတယ်။

ကျန်းမာရေးနဲ့ အားကစားဝန်ကြီးဌာနရဲ့ မေလ ၃၀ ရက် ၈ နာရီ ထုတ်ပြန်ချက်အရ ဓာတ်ခွဲနမူနာ ၉၁၂ ခုကို စစ်ဆေးရာမှာ အတည်ပြုလူနာသစ် ၄၅ ယောက် ရှိခဲ့ပါတယ်။ ကိုဗစ်အတည်ပြုလူနာ စုစုပေါင်းကတော့ ၁၄၃,၅၇၁ ယောက်ဖြစ်ပါတယ်။ စစ်အာဏာသိမ်းခဲ့ပြီးနောက် ဆရာဝန်တွေ၊ ဆေးဝန်ထမ်းတွေ ဆန္ဒပြလို့ ပိတ်ထားခဲ့တဲ့ ဆေးရုံတွေ ပြန်လည် လည်ပါတ်နေပေမဲ့ အကြမ်းမဖက် CDM လှုပ်ရှားမှုမှာ ဆရာဝန်အများအပြား ဆက်လက် ပါဝင်နေကြသလို ကာကွယ်ဆေးထိုးအစီအစဉ်တွေကိုလည်း ကျယ်ကျယ်ပြန့်ပြန့် မလုပ်နိုင်သေးပါဘူး။ ကိုဗစ်ရောဂါ ရှိ၊ မရှိ ဓါတ်ခွဲနမူနာ နေ့စဉ် စစ်ဆေးနေတဲ့ အရေအတွက်ကလည်း စစ်အာဏာ မသိမ်းခင်ကထက် အများကြီးနည်းသွားပါတယ်။