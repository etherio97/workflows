---
layout: article
title: NUG အပေါ် မြန်မာမွတ်စလင်တို့ မျှော်လင့်ချက်ထား - VOA
---

## NUG အပေါ် မြန်မာမွတ်စလင်တို့ မျှော်လင့်ချက်ထား

[VOA](https://burmese.voanews.com/a/myanmar-muslim-nug/5910546.html) | _31/05/2021_
        
![မြန်မာမွတ်စလင်တို့ရဲ့ အီဒွလ်ဖိသိရ် ဝါကျွတ်အီးဒ် အခမ်းအနား မြင်ကွင်း။ (မေ ၁၃၊ ၂၀၂၁။ ဓာတ်ပုံ - Mg Mark)](https://gdb.voanews.com/A8175289-2CA6-418D-B5E1-4EF3B7239A29_w1080_h608_s.jpg)

_မြန်မာမွတ်စလင်တို့ရဲ့ အီဒွလ်ဖိသိရ် ဝါကျွတ်အီးဒ် အခမ်းအနား မြင်ကွင်း။ (မေ ၁၃၊ ၂၀၂၁။ ဓာတ်ပုံ - Mg Mark)_

မြန်မာနိုင်ငံမှာ နှစ်ပေါင်း ၆၀ နီးပါး စစ်အစိုးရ အဆက်ဆက်အောက် ခွဲခြားဖိနှိပ်ခံလာရတဲ့ မြန်မာမွတ်စလင်တွေရဲ့ အသံတွေကို ကိုယ်စားပြုနိုင်အောင် NUG အမျိုးသားညီညွတ်ရေးအစိုးရ အနေနဲ့ မူဝါဒ ခိုင်ခိုင်မာမာ ချမှတ်ဆောင်ရွက်သွားဖို့ မျှော်လင့်ကြောင်း မြန်မာနိုင်ငံလုံးဆိုင်ရာ မွတ်စလင်လူမျိုးစုများ အတိုင်ပင်ခံကော်မတီက ဗွီအိုအေကို ပြောပါတယ်။ ကော်မတီပြောခွင့်ရ ဗြိတိန်အခြေစိုက် မြန်မာ့လူ့အခွင့်အရေးကွန်ရက်က ဦးကျော်ဝင်းကို မအင်ကြင်းနိုင်က ဆက်သွယ်မေးမြန်း တင်ပြထားပါတယ်။

မြန်မာနိုင်ငံမှာ စစ်အာဏာရှင်စနစ် အမြစ်ပြတ်တော်လှန်ရေးမှာ တစုတစည်းတည်း ပါဝင်ဖို့နဲ့ ပြုပြင်ပြောင်းလဲရေး လုပ်ငန်းစဉ်မှာ ရိုဟင်ဂျာတွေ အပါအဝင် မြန်မာမွတ်စလင်တွေ အနေနဲ့ လွတ်လပ်၊ တရားမျှတပြီး တန်းတူညီမျှတဲ့ အခွင့်အရေးတွေ ရရှိစေရေး ဆောင်ရွက်သွားမယ့် ဒီကော်မတီအနေနဲ့ NUG အစိုးရပေါ် မျှော်လင့်ချက်တွေ အပြည့်အဝ ရှိနေတာပါ။ ဒါနဲ့ပတ်သက်လို့ မြန်မာနိုင်ငံလုံးဆိုင်ရာ မွတ်စလင်လူမျိုးစုများ အတိုင်ပင်ခံကော်မတီရဲ့ ပြောခွင့်ရ မြန်မာ့လူ့အခွင့်အရေးကွန်ရက် အမှုဆောင်ညွှန်ကြားရေးမှူး ဦးကျော်ဝင်းက ဗွီအိုအေကို အခုလိုပြောပါတယ်။

> "ကျနော်တို့အနေနဲ့လည်း တိုင်းပြည်အသစ် ထူထောင်တဲ့အထဲမှာ တတပ်တအား ပါဝင်လိုတယ်။ အဲဒီအပေါ်မှာ ကျနော်တို့ဘက်ကလည်း NUG အစိုးရကို ကူညီပံ့ပိုးလိုတယ်။ နောက် ကျနာ်တို့ကလည်း မျှော်လင့်ပါတယ်။ NUG အစိုးရအနေနဲ့ ဒီလို ပြဿနာတွေ အားလုံးကနေ ရှောင်ထွက်နိုင်မယ့် အဖြေကို ရှာနိုင်မယ်၊ နောက် ဒီလို နာဇီဥပဒေလို ဖြစ်နေတာတွေကို ဖျက်သိမ်းပြီးတော့ နိုင်ငံတကာ လူ့အခွင့်အရေး စံချိန်စံညွှန်းတွေနဲ့ ကိုက်ညီတဲ့ နိုင်ငံသားဥပဒေတခုကို ပြဋ္ဌာန်းပြီးတော့ လူမျိုး၊ ဘာသာ အားလုံး တန်းတူအခွင့်အရေး ရရှိဖို့ လုပ်ဆောင်နိုင်မယ်လို့ ကျနော်တို့ မှျှော်လင့်ပါတယ်။”

မြန်မာမွတ်စလင်တွေ၊ ရိုဟင်ဂျာတွေနဲ့ အခြားသော လူမျိုးစုတွေအပေါ် ထားရှိတဲ့ NUG အမျိုးသားညီညွတ်ရေးအစိုးရရဲ့ မူဝါဒ သဘောတရားကို ရှင်းလင်းပြတ်သားစွာ သိရှိဖို့၊ အာမခံချက် ရရှိရေးအတွက် NUG နဲ့ ပူးပေါင်းဆောင်ရွက်သွားဖို့ ရှိတယ်လို့လည်း ဦးကျော်ဝင်းက ပြောပါတယ်။

> ”ဒီလို အာမခံချက်တွေရဖို့ ကျနော်တို့ဘက်ကလည်း တတ်နိုင်တဲ့ဘက်က ပါဝင်ကူညီမယ်။ နောက် NUG အစိုးရဘက်ကလည်း ရှင်းလင်းပြတ်သားတဲ့ ပေါ်လစီတွေ ချမှတ်ပေးဖို့ လိုအပ်တယ်။ အဲဒီအနေအထားတခုမှာ နိုင်ငံတကာ အစိုးရတွေကနေ NUG အစိုးရကို ထောက်ခံလာအောင်၊ ဥပမာ OIC နိုင်ငံတွေရှိတယ်၊ မွတ်စလင်နိုင်ငံတွေရှိတယ်၊ ကမ္ဘာအရပ်ရပ်က အနောက်နိုင်ငံတွေဖြစ်တဲ့ UK၊ US၊ ကနေဒါ၊ ဥရောပ စတဲ့ ကျနော်တို့ လက်လှမ်းမီသလောက် NUG အစိုးရကို ထောက်ခံအောင် ကျနော်တို့ ဆောင်ရွက်သွားမယ်လို့ ဆုံးဖြတ်ထားပါတယ်။ ဒါ့အပြင် NUG အစိုးရနဲ့ ကျနော်တို့က ဆွေးနွေးတိုင်ပင်တာအပြင် တိုင်းရင်းသား အဖွဲ့အစည်းတွေကိုလည်း ကျနော်တို့က ချဉ်းကပ်သွားမှာ ဖြစ်ပါတယ်။ တိုင်းရင်းသားနယ်ပယ်တွေမှာ ရှိနေတဲ့ မွတ်စလင်လူထုတွေ သူတို့ရဲ့ အကျိုးစီးပွား၊ လုံခြုံရေးနဲ့ အဲဒီမှာရှိတဲ့ သာသနိက အဆောက်အဦကိစ္စ၊ ဥပမာ ကရင်၊ မွန် စတဲ့ ပြည်နယ်တွေဘက်မှာပေါ့။ အဲဒါတွေကိုလည်း ဆက်သွယ်ဆွေးနွေး ဆောင်ရွက်သွားဖို့ ရှိပါတယ်။”

တဖက်မှာလည်း ဗိုလ်ချုပ်နေဝင်း မဆလအစိုးရလက်ထက်က စတင်ပြီး မြန်မာမွတ်စလင်တွေကို ဥပဒေအရ ခွဲခြားဖိနှိပ်လာတဲ့ ပြဿနာ နက်ရှိုင်းမှု ရှိနေတာကို NUG မှာ ကိုင်တွယ်ဖြေရှင်းရမယ့်တာဝန် ရှိလာနေတယ်လို့ သူက အခုလိုဆိုပါတယ်။

> “၁၉၆၂ ဗိုလ်ချုပ်နေဝင်း စစ်အာဏာရှင် တက်လာပြီးကတည်းက မြန်မာပြည်မှာ ၁၉၈၂ နာဇီဥပဒေကို ပြဋ္ဌာန်းပြီးတော့၊ နိုင်ငံသားဥပဒေဆိုတာ နာဇီဥပဒေနဲ့ အတူတူပဲပေါ့ ဒါကို ပြဋ္ဌာန်းပြီးတော့ မြန်မာပြည်မှာရှိတဲ့ လူနည်းစုတွေ၊ အစ္စလာမ်ဘာသာဝင် မွတ်စလင် လူနည်းစုတွေကို လူ့အခွင့်အရေးတွေ တိုင်းရင်းသား အခွင့်အရေးတွေ ချိုးဖောက်လာပြီးတော့ ကျနော်တို့ရဲ့ နိုင်ငံသားအခွင့်အရေး ဆုံးရှုံးတဲ့အထိ ရက်ရက်စက်စက် ကြမ်းကြုတ်တဲ့ ဥပဒေေွ ချမှတ်ပြီးတော့ နိုင်ငံမဲ့ဖြစ်သွားအောင်၊ တိုင်းပြည်ပြင်ပ ရောက်သွားအောင် လုပ်ခဲ့တဲ့ လုပ်ရပ်တွေ ရှိခဲ့တယ်။”

မေလ ၂၉ ရက်နေ့က စတင်ဖွဲ့စည်းလိုက်တဲ့ မြန်မာနိုင်ငံလုံးဆိုင်ရာ မွတ်စလင်လူမျိုးစုများ အတိုင်ပင်ခံကော်မတီ အနေနဲ့လည်း မကြာခင်မှာ NUG အစိုးရနဲ့ ဆက်သွယ်ဆွေးနွေး ပြောဆိုဖို့ ရှိတယ်လို့လည်း ဦးကျော်ဝင်းက ပြောပါတယ်။ ဒါနဲ့ပတ်သက်လို့ ဗွီအိုအေက NUG နိုင်ငံတကာ အထူးကိုယ်စားလှယ်ကို ဆက်သွယ်ရာမှာ ကော်မတီနဲ့ NUG ကြား တွေ့ဆုံဆွေးနွေးတာတွေ မလုပ်ရသေးတဲ့အတွက် ဆွေးနွေးပွဲပြီးမှသာ တုံ့ပြန်ပြောဆိုလို့ရမယ်လို့ ဆိုပါတယ်။

ရိုဟင်ဂျာဆိုတဲ့ အသုံးအနှုန်းကို NUG အစိုးရက တရားဝင် လက်ခံထားပေမယ့် စစ်ခေါင်းဆောင် ဗိုလ်ချုပ်မှူးကြီး မင်းအောင်လှိုင်ကတော့ သူ့အနေနဲ့ လက်မခံကြောင်း မကြာသေးခင်က တရုတ်သတင်းဌာနကို တုံ့ပြန်ပြောဆိုထားပါတယ်။

မြန်မာနိုင်ငံလုံးဆိုင်ရာ မွတ်စလင်လူမျိုးစုများ အတိုင်ပင်ခံကော်မတီမှာ Gen Z ကျောင်းသားခေါင်းဆောင်တွေ၊ ကျောင်းသားသမဂ္ဂတွေ၊ ပြည်တွင်း ပြည်ပမှာရှိတဲ့ နိုင်ငံရေး တက်ကြွလှုပ်ရှားသူတွေ၊ အရပ်ဘက် လူမှုအဖွဲ့အစည်းတွေ၊ တသီးပုဂ္ဂလတွေနဲ့ အလွှာအသီးသီးက ပညာရှင်တွေ ပါဝင်ပါတယ်။