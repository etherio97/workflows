---
layout: article
title: အာဏာသိမ်းဆန့်ကျင်မှုတွေ နိုင်ငံအနှံ့ ရှိနေဆဲ - VOA
---

## အာဏာသိမ်းဆန့်ကျင်မှုတွေ နိုင်ငံအနှံ့ ရှိနေဆဲ

[VOA](https://burmese.voanews.com/a/myanmar-protests/5910553.html) | _31/05/2021_
        
![ကလေးမြို့က စစ်အာဏာသိမ်းဆန့်ကျင် ဆန္ဒပြပွဲ။ (မေ ၂၇၊ ၂၀၂၁။ ဓာတ်ပုံ - CJ)](https://gdb.voanews.com/CBF5F30C-CCCB-4C33-B974-0A18B0E43CE0_cx0_cy17_cw0_w1080_h608_s.jpg)

_ကလေးမြို့က စစ်အာဏာသိမ်းဆန့်ကျင် ဆန္ဒပြပွဲ။ (မေ ၂၇၊ ၂၀၂၁။ ဓာတ်ပုံ - CJ)_

စစ်တပ်အာဏာသိမ်းထားတာ ၄ လထဲ ရောက်လာနေပြီဖြစ်ပေမယ့် အာဏာသိမ်းမှု ဆန့်ကျင်တဲ့ ဆန္ဒပြပွဲတွေကို ရန်ကုန်၊ မန္တလေး အပါအဝင် မြို့ကြီးတွေမှာရော နိုင်ငံတဝန်း ကျေးလက်ဒေသတွေမှာပါ နေ့စဉ်လိုလို ပုံစံမျိုးစုံနဲ့ ပြုလုပ်နေကြဆဲပါ။

ဒလမှာ တနင်္ဂနွေနေ့က ကျောင်းသားတွေဦးဆောင်ပြီး လျှပ်တပြက် ချီတက်တဲ့ စစ်အာဏာရှင် ပြုတ်ကျရေး ဆန္ဒပြ ကြွေးကြော်တာတွေ ပြုလုပ်ခဲ့ကြသလို မြောက်ဒဂုံမှာလည်း သပိတ်စစ်ကြောင်းနဲ့ ချီတက်ခဲ့ကြတာပါ။ တောင်ဒဂုံမှာတော့ စစ်အာဏာသိမ်းတာကို ဆန့်ကျင်တဲ့စာတွေ ရေးသားပြီး လမ်းမတွေပေါ်မှာ စာရွက်တွေ ဖြန့်ကြဲတဲ့သပိတ် ဆင်နွှဲခဲ့ကြသလို စမ်းချောင်းမှာတော့ ပူဖောင်းအနက်တွေပေါ်မှာ စာတန်းတွေရေးသားတဲ့သပိတ် ပြုလုပ်ခဲ့ကြပါတယ်။

မန္တလေးမှာတော့ အောင်မြေသာစံ အခြေခံပညာကျောင်းသားများသမဂ္ဂ၊ ဗကသများအဖွဲ့ချုပ် အပါအဝင် မန္တလေး ပညာရေးမိသားစုတွေ၊ တက္ကသိုလ်ကျောင်းသားတွေ၊ ဘုရားကြီး၊ စိန်ပန်း၊ တမ္ပဝတီ လူထုသပိတ်စစ်ကြောင်းတွေ စုပေါင်းပြီး ပြည်ကြီးတံခွန်မြို့နယ်ထဲမှာ ချီတက် ဆန္ဒပြခဲ့ကြပါတယ်။

စစ်ကိုင်းတိုင်း ဆားလင်းကြီး၊ မုံရွာ၊ ကချင်ပြည်နယ် ဖားကန့်၊ တာမခန်တို့မှာလည်း ကျောင်းသားလူငယ်တွေ အပါအဝင် ဒေသခံတွေ ချီတက်ဆန္ဒပြခဲ့ကြတာပါ။

ကလေးမြို့မှာ ရာနဲ့ချီတဲ့ ဒေသခံတွေက လုံးဝ အုပ်ချုပ်ခွင့် မရစေရ သပိတ်စစ်ကြောင်းနဲ့ စစ်အာဏာရှင်ဆန့်ကျင်ရေး ကြွေးကြော် ဆန္ဒပြခဲ့ကြသလို ကရင်ပြည်နယ် ဘုရားသုံးဆူမှာတော့ အနိုင်မခံ အရှုံးမပေး နွေဦးတော်လှန်ရေးသပိတ် ဆင်နွှဲခဲ့ပါတယ်။

နေ့စဉ်လိုလို ဆန္ဒပြနေတဲ့ ထားဝယ်နဲ့ လောင်းလုံမှာ ကျောင်းသားလူငယ်တွေ ဦးဆောင်တဲ့ သပိတ်စစ်ကြောင်းတွေအပြင် မော်တော်ဆိုင်ကယ်တွေနဲ့ပါ ချီတက် ဆန္ဒပြခဲ့ကြတာပါ။

စစ်တပ်အာဏာသိမ်းခဲ့တဲ့ ဖေဖော်ဝါရီလ ၁ ရက်ကနေ မေလ ၃၀ အထိ စစ်တပ်နဲ့ ရဲကြောင့် သေဆုံးရသူ အယောက် ၈၄၀ ရှိပြီး အဖမ်းခံရသူက ၄,၄၀၀ ကျော် ရှိနေတယ်လို့ နိုင်ငံရေးအကျဉ်းသားများ ကူညီစောင့်ရှောက်ရေးအသင်း (AAPP) က ပြောပါတယ်။