---
layout: article
title: မွန်ဝန်ကြီးချုပ်ဒေါက်တာအေးဇံ ဇနီးနဲ့သားဖြစ်သူ ဖမ်းဆီးခံရ - VOA
---

## မွန်ဝန်ကြီးချုပ်ဒေါက်တာအေးဇံ ဇနီးနဲ့သားဖြစ်သူ ဖမ်းဆီးခံရ

[VOA](https://burmese.voanews.com/a/doctor-aye-zan-khin-aye-mu-mon-state-prime-minister-nay-phyo-zan-military-coup-voa-burmese-/6381056.html) | _04/01/2022 05:59 PM_
        
![မွန်ပြည်နယ် ဝန်ကြီးချုပ် ဒေါက်တာအေးဇံ](https://gdb.voanews.com/B14C1EDC-FD5A-467E-9965-5B7B9369F4D3_w1080_h608_s.jpg)

_မွန်ပြည်နယ် ဝန်ကြီးချုပ် ဒေါက်တာအေးဇံ_

ဖမ်းဆီးခံထားရတဲ့ မွန်ပြည်နယ် ဝန်ကြီးချုပ်ဒေါက်တားအေးဇံရဲ့ဇနီးနဲ့ သားဖြစ်သူ တို့ကို ဇန်နဝါ ရီလ (၃) ရက်နေ့ ညပိုင်းက ကျိုက်ထိုမြို့နယ်၊ သုံးခွရွာက နေအိမ်မှာ စစ်ကောင်စီတပ်ဖွဲ့ဝင်တွေ လာရောက်ဖမ်းဆီးသွားတယ်လို့ သိရပါတယ်။ ဘယ်လိုကြောင့် ဖမ်းဆီးသလဲဆိုတာကိုတော့ ခုချိန်ထိ မသိရသေးပါဘူး။ ရန်ကုန်ကပေးပို့လာတဲ့ ဒီသတင်းကို မခင်ဖြူထွေးက တင်ပြပေးထားပါတယ်။

ဖမ်းဆီးခံထားရတဲ့ မွန်ပြည်နယ်ဝန်ကြီးချုပ်ဒေါက်တားအေးဇံရဲ့ဇနီး ဒေါ်ခင်အေးမူ၊ သားလတ် နေဖြိုးဇံနဲ့ နေအိမ်အလုပ်သမားတဦး စုစုပေါင်းသုံးဦးကို ဇန်နဝါရီလ (၃) ရက်နေ့ ညပိုင်းက နေအိမ်မှာ စစ်ကောင်စီတပ်ဖွဲ့ဝင်တွေ လာရောက်ဖမ်းဆီးသွားတယ်လို့ မိသားစုနဲ့နီးစပ်သူတဦးက အတည်ပြုပါတယ်။

> “ဆရာ့အမျိုးသမီးရယ်၊ သူ့သားအလတ်ကောင်ရယ်၊ သား ၃ ယောက်ရှိတာ အလတ်ကောင်ပါသွားတယ်။ ည ၈နာရီဝန်းကျင်လောက်ပေါ့။ ပထမတော့ ရွာကလူတွေကတိုက်ပွဲဖြစ်နေတာလို့ထင်တာပေါ့။ ဖမ်းတဲ့ဆီးတဲ့ အသံတွေလည်းကြားတယ်။ သေနတ်သံတွေကော ကြားတယ်ပေါ့။ အန်တီကမြို့ပြင်မှာနေတာကို။ အဲဒီနားမှာ ဘုန်းကြီးကျောင်းပဲ ရှိတာလေ။ လူနေအိမ်နီးနီးနားနားမှာမရှိဘူး။ ခပ်လှမ်းလှမ်းမှာပဲ ရှိတယ်။ အဲဒီမှာခြံစောင့်နဲ့နေတာပေါ့။ သူ့သားလေးကတော့ သူ့အဖေထောင်ဝင်စာတွေ့ဖို့ သွားတာပေါ့။ မနက်ဖြန် ဆရာနဲ့ထောင်ဝင်စာတွေ့ရမှာကို။ အဲဒါ တရက် နှစ်ရက်ပဲ ရှိသေးတယ်၊ ကောင်လေးရောက်နေတာ။ အဲဒါ သူတို့ သား အမိ နှစ်ယာက်။ အဲဒီအိမ်မှာ ရှေ့ကနေ သေနတ်တွေနဲ့ ဝိုင်းပစ်တယ်တဲ့။ လက်နက်ကြီးသံတွေလည်းကြားတယ်။ ခြံစောင့်တယောက်ကတော့ လွတ်သွားတယ်။ ကိုချစ်ဝင်းသူဆိုတဲ့ အကိုတယောက်ရယ်။ ဒေါက်တာအေးဇံ အမျိုးသမီးရယ်။ သူ့သားရယ်။ အဲဒီ ၃ယောက်ပေါ့။ စုစုပေါင်း ၃ ယောက်ပေါ့။ ကိုချစ်ဝင်းသူကတော့ သူတို့ဆီက အလုပ်လုပ်တာပေါ့။ အဲဒီအကိုကြီးပါတယ်။ ငိုသံတွေကြားရတယ်။ အိမ်တွေထဲ သွေးတွေပေနေတယ်။ စစချင်း ပစ်ဖမ်းတာလို့ပြောတယ်။”

ခန့်မှန်းခြေ ဇန်နဝါရီလ (၃) ရက် ညပိုင်းလောက်မှာ ဖြစ်ပွားတာလို့ နီးစပ်သူကပြောပါတယ်။ ဒေါက်တာအေးဇံရဲ့ဇနီးဟာ ကျိုက်ထိုမြို့နယ်အပိုင်း သိမ်ဇရပ်၊ သုံးခွကျေးရွာက နေအိမ်မှာပဲ အဖမ်းခံရတာဖြစ်ပါတယ်။ နီးစပ်သူ မျက်မြင်တွေ ပြောပြချက်အရ သာလွန်အင်အားနဲ့ လာရောက်ဖမ်းဆီးခဲ့တာဖြစ်ပြီး ဖမ်းဆီးချိန်မှာ နေ အိမ် ပတ်ဝန်းကျင်မှာ သေနတ်သံတွေကြားခဲ့ရတယ်လို့ ပြောပါတယ်။

ခုချိန်ထိလည်း ဘယ်နေရာမှာဖမ်းဆီးထားသလဲ ဆိုတာ မသိရတာမို့ စိတ်ပူနေကြတယ်လို့ မိသားစုနဲ့နီးစပ်သူကပြောပါတယ်။

> “ဘယ်မှာလဲဆိုတာ ခုနထိ စုံစမ်းတာ စုံစမ်းလို့မရဘူး။ ဘယ်ကိုဖမ်းသွားလဲ၊ဘယ်မှာ ထားလဲ မသိရဘူး။ ဆရာ့ကို ဖမ်းသွားပြီးပြီဆိုတော့ ကျန်တဲ့သူတွေကို ဖမ်းမယ်လို့ မထင်ဘူးလေ။ နောက်ထောင်ဝင်စာလည်း အမြဲတွေ့နေတာလေ သူတို့က။”

ဘာအကြောင်း အချင်းအရာနဲ့ ဖမ်းဆီးသလဲ၊ ဘာကြောင့်လဲဆိုတာကို ကျိုက်ထို ရဲစခန်းကို ဖုန်းဆက်သွယ်မေးပေမယ့် တာဝန်ခံဖြေကြားမယ့် အရာရှိမရှိဘူးလို့ တုံ့ပြန်ပါတယ်။

မွန်ပြည်နယ်ဝန်ကြီးချုပ် ဒေါက်တာအေးဇံဟာ စစ်တပ်အာဏာသိမ်းပြီးနောက် ကျိုက်မရောအကျဉ်းထောင်မှာ ထိန်းသိမ်းခံလိုက်ရပြီး စစ်ကောင်စီဘက်ကစွဲဆိုထားတဲ့ အဂတိမှု ၉ မှုအပါအဝင် အမှုပေါင်း (၁၂) မှုနဲ့ တရားစွဲဆို ခံထားရတယ်လို့ နီးစပ်သူကပြောပါတယ်။

ပြီးခဲ့တဲ့ ဒီဇင်ဘာ ၁၇ ရက်နေ့မှတေ့ာအများပြည်သူ တည်ငြိမ်အေးချမ်းမှု ပျက်ပြားအောင်လုပ်တယ်ဆိုတဲ့အမှု ပုဒ်မ ၅၀၅ -ခ နဲ့ ဒေါက်တာအေးဇံကို အလုပ်နဲ့ ထောင်ဒဏ် ၂ နှစ် ပြစ်ဒဏ်ချထားပါတယ်။

===============