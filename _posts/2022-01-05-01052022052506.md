---
layout: article
title: ကလေးမြို့နယ်မှာ နှစ်ပတ်အတွင်း အိမ် ၅၀ နီးပါးမီးရှို့ခံရ - RFA
---

## ကလေးမြို့နယ်မှာ နှစ်ပတ်အတွင်း အိမ် ၅၀ နီးပါးမီးရှို့ခံရ

[RFA](https://www.rfa.org/burmese/program_2/nearly-50-houses-burned-two-weeks-in-kale-01052022052506.html) | _05/01/2022 05:07 PM_
        
![ကလေးမြို့နယ်မှာ နှစ်ပတ်အတွင်း အိမ် ၅၀ နီးပါးမီးရှို့ခံရ](https://www.rfa.org/burmese/program_2/nearly-50-houses-burned-two-weeks-in-kale-01052022052506.html/@@images/image/social_media)

_ကလေးမြို့နယ်မှာ နှစ်ပတ်အတွင်း အိမ် ၅၀ နီးပါးမီးရှို့ခံရ_

စစ်ကိုင်းတိုင်း ကလေးမြို့နယ် ရေရှင်ကျေးရွာအုပ်စုအတွင်းက အင်းကျွန်းရွာကို ဒီနေ့မနက်က စစ်ကောင်စီတပ်သားတွေနဲ့ ပျူစောထီးအဖွဲ့တွေ ဝင်ရောက် စီးနင်းပြီးနောက် ရွာထဲက NLD ပါတီဥက္ကဋ္ဌရဲ့ အိမ်အပါအဝင် အရပ်သားတွေရဲ့ အိမ်ခြောက်လုံး ထက်မနည်း မီးရှို့သွားတယ်လို့ ဒေသခံတွေက ပြောပါတယ်။

ဒါကြောင့် ပြီးခဲ့တဲ့ ဒီဇင်ဘာလ ၂၃ ရက်နေ့ကနေစပြီး အခုထိ နှစ်ပတ်အတွင်း ရွာသုံးရွာက အိမ်အလုံး ၅၀ နီးပါးလောက် မီးရှို့ခံခဲ့ရတယ်လို့ ရွာသားတွေက RFA ကို ပြောပါတယ်။

> "ပျူစောထီးနဲ့ စစ်တပ်နဲ့ အကုန်လုံးဝိုင်းပြီး ဘာတိုက်ပွဲမှ မဖြစ်ဘဲနဲ့ တမင်သက်သက် လာရှို့တာ"

ဒီနေ့ မီးရှို့ခံရတဲ့အတွက် အင်းကျွန်းနဲ့ အနီးမှာရှိတဲ့ ရေရှင်ရွာက လူပေါင်း ၇၀၀ လောက်က စစ်ကောင်စီတပ် တွေရဲ့ ဘေးရန်ကနေလွတ်နိုင်မယ့် တောတောင်တွေထဲကို ထွက်ပြေးတိမ်းရှောင် နေကြရတယ်လို့လည်း လုံခြုံရေးအရ အမည်မဖော်လိုတဲ့ ရေရှင်ကျေးရွာသား တစ်ဦးက ပြောပါတယ်။

> “ဒီနေ့က အင်းကျွန်းမှာ စရှို့တယ်ဗျ။ လောလောဆယ် အင်းကျွန်းဘက်ကနေ ကျနော်တို့ ရေရှင်ဘက်ကို ဦးတည်ပြီးလာတယ်ဆိုတော့ အိမ်အလုံးရေကတော့ အတိအကျ မသိဘူး။ အနည်းဆုံး လေးငါးခြောက်လုံး အောက်ကနေ မလျော့ဘူး။ သူတို့က ဒီနေ့မနက် ၈ နာရီလောက်မှာ ကျောက်ပြုတ် ပျူစောထီးနဲ့ ဟံသာ ဝတီပျူစောထီးနဲ့ စစ်တပ်နဲ့ အကုန်လုံးဝိုင်းပြီး ဘာတိုက်ပွဲမှ မဖြစ်ဘဲနဲ့ တမင်သက်သက် လာရှို့တာ။ အင်းကျွန်းက ရေရှင်အုပ်စုဆိုတော့ ကျနော်တို့ ရေရှင်ကလည်း တစ်ရွာလုံး ထွက်ပြေးတယ်။ အင်းကျွန်း ကလည်း တစ်ရွာလုံးထွက်ပြေးတယ်”

ဒေသခံတွေအနေနဲ့ ရွာထဲပြန်မလာနိုင်သေးတာကြောင့် မီးရှို့ခံရတဲ့ အိမ်အရေအတွက် အသေးစိတ်ကို မသိရသေးဘူးလို့ ဆိုပါတယ်။

ကလေးမြို့နယ်မှာ ပြီးခဲ့တဲ့ ဒီဇင်ဘာလ ၂၃ ရက်နေ့ကလည်း နတ်ချောင်းရွာမှာ ဒေသခံ ပြည်သူ့ကာကွယ်ရေး တပ် PDF တွေနဲ့ စစ်ကောင်စီတပ်တွေ တိုက်ပွဲဖြစ်ခဲ့ပြီးတဲ့နောက် နတ်ချောင်းနဲ့ ဟားခါးလေးရွာက အိမ်အလုံး ၄၀ လောက်မီးရှို့ခံခဲ့ရတယ်လို့ ဒေသခံတွေက ပြောပါတယ်။

နောက်ပိုင်းရက်တွေမှာလည်း နှစ်ဘက်တိုက်ပွဲတွေ ဆက်တိုက်ပြင်းထန်လာတာကြောင့် အဲဒီတဝိုက် နတ် ချောင်း၊ နတ်မြောင်း၊ ဟားခါးလေး၊ ချောင်းခွ၊ ရေစို၊ အင်းစိန်၊ နတ်နန်း၊ ပါးမွန်ချောင်း စတဲ့ ရွာရှစ်ရွာလောက် က ဒေသခံ နှစ်သောင်းကျော်ဟာ တောတောင်တွေနဲ့ နီးစပ်ရာရွာတွေကို ထွက်ပြေးတိမ်းရှောင်နေရတယ်လို့ ဒေသခံတွေက ပြောပါတယ်။

ကျေးရွာတွေထဲမှာ စစ်တပ်က နေရာယူထားတာကြောင့် ဒေသခံတွေဟာ ဒီနေ့အထိ သူတို့နေရပ်ကို မပြန်ရဲကြသေးဘူးလို့လည်း ဆိုပါတယ်။

အခုအချိန်မှာ ထွက်ပြေးနေရတာ တစ်ပတ်လောက်ရှိလာပြီဖြစ်လို့ စားနပ်ရိက္ခာနဲ့ ကျန်းမာရေးပြဿနာတွေ ကြုံတွေ့နေကြရတယ်လို့ နတ်ချောင်းရွာ ဒေသခံ အမျိုးသမီး တစ်ယောက်က RFA ကို ပြောပါတယ်။

> “ကျမတို့ ဒီမှာဆိုရင်တော့ မီးဖွားတဲ့သူလည်း ပါတယ်လေ။ ရွာကလက်သည်တစ်ဦးနဲ့ပဲ အဲဒီလိုမျိုး စီစဉ် ရတယ်။ အဲဒါပြီးတော့ ပြန်လို့လည်း မရဘူးဆိုတော့ ကျမတို့ရဲ့ အခက်အခဲက ဒီထက်ပိုဆိုးဝါးနိုင်တဲ့ အခက်အခဲပဲရှိတာပေါ့။ စားဝတ်နေရေး၊ အဝတ်အထည်ကစ အဲဒါမျိုးပေါ့လေ။ ဆောင်းတွင်းလည်း ရောက်တဲ့အတွက် စောင်အလုံအလောက် မရှိတာတွေ အနွေးထည်၊ အဝတ်အစား အလုံအလောက် မရှိတာ၊ စားဝတ်နေရေး အခက်အခဲတွေ တွေ့နေတာ အဲဒီအတွက် ကြာရှည်ကျရင်တော့ မဖြစ်နိုင်တော့ ဘူးပေါ့နော်။ ဒီရိက္ခာကလည်း သုံးရက်ပဲ ကျန်တော့တယ်။ နောက်ထပ်ဆက်ပြီး ထောက်ပံ့ပေးနိုင်ရင်တော့ ကျမတို့ ဆက်လက်တောင့်ခံထားလို့တော့ ရဦးမှာပေါ့”

ဒီဇင်ဘာလ ၂၃ ရက်နေ့က နတ်ချောင်းရွာမှာ စစ်တပ်က ရဟတ်ယာဉ်အသုံးပြု တိုက်ခိုက်ခဲ့သလို တိုက်ပွဲတွေ ပြင်းထန်ခဲ့တာကြောင့် ဒေသခံ ၂၂ ဦး သေဆုံးခဲ့တယ်လို့ ဒေသခံပြည်သူ့ကာကွယ်ရေး တပ်ဖွဲ့ဝင်တွေက ပြောပါတယ်။

စစ်ကောင်စီပြောခွင့်ရ ပြန်ကြားရေးဒုတိယဝန်ကြီး ဗိုလ်ချုပ် ဇော်မင်းထွန်းကတော့ ရွာတွေမှာ မီးရှို့တာ တွေဟာ စစ်တပ်ကလုပ်တာ မဟုတ်ဘူးလို့ ငြင်းဆိုပါတယ်။

> “တချို့နေရာတွေမှာ မီးလောင်မှုဖြစ်ပွားတယ်ဆိုတာတော့ ကျနော်တို့ မငြင်းပါဘူး။ တကယ်လည်း လက်တွေ့မြေပြင်မှာဖြစ်တာကိုး။ ကျနော် ပြောလိုတာကတော့ ဒါတွေသည် စွပ်စွဲချက်တွေသာ ဖြစ်ပါတယ်။ ကျနော်တို့ လုံခြုံရေးတပ်ဖွဲ့ဝင်များအနေနဲ့ ဘာကြောင့်အကြောင်းမဲ့ မီးရှို့မှာတုန်း။ ကျနော်တို့ အစိုးရအနေနဲ့ ဘာကြောင့်အကြောင်းမဲ့ မီးရှို့မှာတုန်း။ မီးရှို့တယ်ဆိုလည်း မီးလောင်သွားတဲ့ နေရာတွေကို စောင့်ရှောက်ရတဲ့ သူတွေက နိုင်ငံတော် အစိုးရပဲဖြစ်တယ်။ ဘယ် PDF ကမှ အိမ်လာ ဆောက်မပေးတာ မဟုတ်ဘူး။ ရှောင်တိမ်းနေတဲ့သူတွေကို သွားရောက်ထောက်ပံ့တာလည်း နိုင်ငံတော် အစိုးရကပဲ ထောက်ပံ့ရတာဖြစ်တယ်။ ဒါတွေကို ကျနော်တို့က လုပ်စရာမရှိဘူးလို့ပဲ ကျနော် ပြောချင်ပါ တယ်”

(စစ်တပ် မီးရှို့ခဲ့တဲ့ နတ်ချောင်းရွာက နေအိမ်တွေကို တွေ့ရစဉ်) Photo: CJ

ကလေးမြို့နယ် ပြည်သူ့ကာကွယ်ရေးတပ်ဖွဲ့ (ပကဖ) ရဲ့ ပြန်ကြားရေးတာဝန်ခံကတော့ အခုလို တုံ့ပြန်ပြော ဆိုပါတယ်။

> “အကြမ်းဖက်စစ်ကောင်စီက အာဏာသိမ်းလိုက်ပြီး လူမဆန်စွာ အပြစ်မဲ့ပြည်သူတွေကို သတ်ဖြတ်၊ မီးရှို့နေတဲ့အတွက် ကျနော်တို့က တော်လှန်ရခြင်းဖြစ်တယ်။ ခုခံကာကွယ်ရခြင်းဖြစ်တယ်။ ကျနော်တို့က ကိုယ့်ပြည်သူ၊ ကိုယ့်ဒေသ၊ ကိုယ့်ရွာတွေကို ထိပါးစော်ကားလာလို့ရှိရင်တော့ အဆုံးထိ အာဏာရှင် အမြစ် ပြတ်ခုခံတော်လှန်သွားဖို့ အစီအစဉ်ရှိတယ်”

ဒီနေ့မှာလည်း ဟားခါးလေးရွာဘက်မှာ စစ်ကောင်စီတပ်သား အင်အားရှစ်ဆယ်လောက်နဲ့ စစ်ကြောင်းထိုးနေ တာကြောင့် နှစ်ဖက်အခြေ အနေတင်းမာနေတယ်လို့ သူက ပြောပြပါတယ်။

စစ်ကိုင်းတိုင်း ကလေးမြို့နယ်ထဲက ရွာပေါင်းရှစ်ရွာမှာ အင်တာနက်လိုင်းတွေ ဖြတ်တောက်ခံထားသလို တယ်လီဖုန်းလိုင်းတွေလည်း ဆက်သွယ်ရခက်ခဲနေတယ်လို့ ဒေသခံတွေက ပြောပါတယ်။