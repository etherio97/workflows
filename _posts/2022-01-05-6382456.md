---
layout: article
title: လေကြောင်းကတိုက်ခိုက်မှု စစ်ကိုင်းတိုင်းကျေးရွာသူ သေဆုံး - VOA
---

## လေကြောင်းကတိုက်ခိုက်မှု စစ်ကိုင်းတိုင်းကျေးရွာသူ သေဆုံး

[VOA](https://burmese.voanews.com/a/sagaing-air-strike-by-military-council/6382456.html) | _05/01/2022 12:27 AM_
        
![Homemade gun of PDF](https://gdb.voanews.com/BC88133C-DF18-43A6-A4E0-B5D78FD60F6A_w1080_h608_s.jpg)

_Homemade gun of PDF_

လေကြောင်းကတိုက်ခိုက်မှု စစ်ကိုင်းတိုင်းကျေးရွာသူ သေဆုံး

{{Zawgyi/Unicode}}

စစ်ကိုင်းတိုင်း အထက်ပိုင်း အင်းတော်မြို့နယ် ဂဟဲရွာကို စစ်ကောင်စီက လေကြောင်းကနေ ပစ်ခတ်တာ တွေပြုလုပ်ခဲ့ပါတယ်။ လေကြောင်းကနေ ပစ်ခတ်တာကြောင့် ဒေသခံ ကျေးရွာသားတွေ သေဆုံးဒဏ်ရာ ရတာတွေရှိပြီး ထွက်ပြေးတိမ်းရှောင်နေရပါတယ်။ ဒီအကြောင်း ရန်ကုန်ကလာတဲ့သတင်းကို ကိုရဲမွန် ကပြောပြပါမယ်။

စစ်ကိုင်းတိုင်းအထက်ပိုင်း အင်းတော်မြို့ ဂဟဲရွာကို ဒီဇင်ဘာ ၄ ရက် အင်္ဂါနေ့မှာ စစ်ကောင်စီက ရဟတ်ယာဉ်တွေနဲ့ ပစ်ခတ်တိုက်ခိုက်ခဲ့တာပါ။ တိုက်ပွဲဖြစ်ပွားတာမရှိဘဲ ပစ်ခတ်တိုက်ခိုက်တာလို့ အင်းတော် ပြည်သူ့ကာကွယ်ရေး တပ်ဖွဲ့က အခုလိုပြောပါတယ်။

> “တိုက်ပွဲဖြစ်တာက ၂ ဦး ၂ ဖက် တိုက်ပွဲဖြစ်တာမဟုတ်ဘူး။ ဒီအတိုင်းပဲ စစ်ကောင်စီက မထင်မှတ်ဘဲ ဒီအတိုင်းပဲ ရဟတ်ယာဉ်တွေနဲ့ လာပစ်တာပါ။ လေကြောင်းကနေ ပစ်ခတ်မှုရှိတယ်။ အိမ်တအိမ် မီးလောင်သွားတယ်။ ဘုန်းကြီးကျောင်းလည်း မီးလောင်သွားတယ်ပေါ့။”

ဒီဇင်ဘာ ၃ ရက် နေ့လည်ပိုင်းနဲ့ ညပိုင်းမှာ စစ်ကောင်စီယာဉ်တန်းကို ဒေသခံကာကွယ်ရေး တပ်ဖွဲ့တွေက ၃ ကြိမ်မိုင်းဆွဲတိုက်ခိုက်ခဲ့ပြီးတဲ့နောက် ဂဟဲရွာအနီးမှာ ဒေသခံကာကွယ်ရေး တပ်ဖွဲ့တွေ ရှိနိုင်တယ်ဆိုပြီး ယူဆတဲ့အတွက် အခုလို နယ်မြေရှင်းလင်းပြီး လေကြောင်းကနေ ပစ်ခတ်တာလို့ ဒေသခံကာကွယ်ရေး တပ်ဖွဲ့တွေဘက်က ထင်မြင်နေပါတယ်။

အခုလို ပစ်ခတ်တာကြောင့် ဂဟဲရွာသူ အမျိုးသမီးတဦးသေဆုံးပြီး တဦးဒဏ်ရာရရှိတယ်လို့ ဂဟဲရွာသားတဦးက အခုလိုပြောပါတယ်။

> “အဓိက ရွာကိုဦးတည်ပြီးပစ်တာ ဘာလို့လည်းဆိုတော့ ကျွန်တော်တို့ ဂဟဲရွာက ထီးချိုင့်ကနေ အင်းတော်ကို ဖြတ်တဲ့ မိန်းလမ်းကြီးရှိနေတယ်။ အင်းတော်ကသွားရင်လည်း ထီးချိုင့်ကို သွားတဲ့ သူတို့ရဲ့ ယာဉ်တန်းတွေ ဆင်းတဲ့ တကယ့်မိန်းပွိုင့်နေရာဆိုတော့ သူတို့ ရှင်းလင်းရေးလုပ်တာနဲ့တူတယ်။ သေသွားတာက တယောက်သေတယ်။ နောက်တယောက်က ပေါင်ထိသွားတယ်။ အမျိုးသမီးတွေချည်ပဲ။ ကိုယ်နဲ့ နီးစပ်ရာ နီးစပ်ရာကိုတော့ ပြေးနေကြတယ်။ တချို့တွေကရှောင်ကြတယ်။ တချို့တွေက တယောက်စ ၂ ယောက်စ ရှိတယ်။ အိမ်ခြေက သိပ်မများဘူးဆိုတော့ ရှိကြတယ်။ ကျွန်တော်တို့တွေက အကုန်ရှောင်တာပေါ့။”

ဂဟဲရွာဟာ အိမ်ခြေ ၇၀ လောက်သာရှိတဲ့ ကျေးရွာလေးတရွာဖြစ်ပြီး လွန်ခဲ့တဲ့ ၃ လလောက်ကလည်း ဒေသခံ ကာကွယ်ရေး တပ်ဖွဲ့တွေနဲ့ စစ်ကောင်စီတို့ အပြန်အလှန် ပစ်ခတ်တာတွေဖြစ်ခဲ့ပြီး စစ်ကောင်စီဘက်က အကျအဆုံးရှိခဲ့ပါတယ်။

............................................